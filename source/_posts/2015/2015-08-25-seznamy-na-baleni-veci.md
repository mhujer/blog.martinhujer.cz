---
title: Seznamy na balení věcí
---

Když balíte věci na výlet, dovolenou nebo služební cestu a nemáte na to moc času, tak se vám snadno stane, že sebou vezete spoustu nepotřebných věcí a některé důležité zapomenete.

Jednoduchým způsobem, jak odbourat stres při balení a zároveň s sebou mít jen a právě všechny potřebné věci, je používání seznamů. Někomu možná stačí si den předem na papír poznamenat základní věci, co vzít sebou. Mně se místo takových ad-hoc seznamů osvědčila dlouhodobější práce s nimi.

Pro každou akci (výlet, dovolenou, atd.) si vytvořím seznam věcí, které si budu brát s sebou. Seznam je rozdělený do sekcí jako *"oblečení"*, *"vybavení"*, *"jídlo"* atd. a dávám si tam opravdu všechno, co budu balit. Seznamy vytvářím jakou obyčejné textové soubory, ale stejně dobře poslouží i OneNote nebo Evernote. Název seznamu prefixuju rokem a měsícem (takže třeba `2015-07-Otava`, výhoda je, že se pak správně chronologicky řadí).

Že zatím není vidět, v čem je tady ta výhoda? Ano, za chvíli se k tomu dostanu.

Po návratu z dovolené je potřeba seznam doladit a upravit podle toho, co jsme opravdu potřebovali. Samozřejmě je nutné to brát rozumně, takže pokud bylo pěkně a pláštěnka nebyla potřeba, tak neznamená, že ji škrtneme. Ale pokud jsme zpět přivezli pět čistých triček, tak to už stojí za zvážení. Taky berte v úvahu, jestli je to dovolená pod stanem, kam se jedem vlakem s krosnou nebo jedete autem do penzionu - to vás pár triček navíc nezabije. Pokud jedete ve skupině, tak je dobré si psát i věci, které vezli ostatní (třeba: *"sekyrka - bere Tomáš"*). Osvědčilo se mi také do seznamu připsat negativní věci - třeba *"nebrat si tolik jídla"*.

Ve chvíli, kdy příště začnete balit, tak by prvním krokem mělo být vybrání nejpodobnějšího minulého seznamu a jeho zkopírování do nového a upravení podle aktuální situace. Výhodou je, že stačí jen upravit počty oblečení podle plánované délky a ostatní položky mohou zůstat tak, jak byly.

Jak si balíte vy? Narychlo sesbíráte věci, které by mohly být potřeba, nebo v tom máte podobný systém?
