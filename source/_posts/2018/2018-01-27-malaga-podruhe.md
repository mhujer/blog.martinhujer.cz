---
title: Málaga - co vidět a kam na výlety? Podruhé.
---

Letos v lednu (12. - 26.1.) jsem znovu vyrazil do Málagy za teplem. Našel jsem spoustu dalších zajímavých věcí, které stojí za to navštívit. Navazuji na [předchozí článek o Málaze](/malaga/), takže si určitě pročtěte i ten.


![Noční Málaga](/data/2018/2018-01-27-malaga-podruhe/nocni-malaga.jpg)

## Doprava

- Uber v Málaze nefunguje, ale můžete místo něj použít Cabify.

- Ve městě jezdí spoustu autobusů, spoje jdou vyhledávat v Google Maps. Nejpohodlnější je koupit si kartu na autobus (€1.7) a dobít si 10 jízdami za €8.30. Kartu jsem kupoval v [prodejně v centru](https://goo.gl/maps/nvS6DsJV6Lp).

- Teoreticky by na tu kartu na autobus mělo jít za €5 aktivovat možnost půjčování kol [Malagabici](http://malagabici.malaga.eu/webpublica/index.html). Nedá se to vyřešit v té prodejně v centru (kde jsem kupoval kartu), ale je potřeba dojít do kanceláře na [Estación de María Zambrano](https://goo.gl/maps/B9sQMbAk5ik). Jo a prý tam jsou asi jen do 15 h (nemám vyzkoušeno).

- Z letiště i zpátky na letiště jsem jel vlakem, lístek stojí 1.8€. Zpátky jsem letěl v 7:00 ráno s Ryanairem a v pohodě stačilo jet vlakem v 5:20. Pokud byste chtěli větší rezervu, tak bych doporučoval to Cabify.

## Co navštívit

- **[Cementerio Inglés de Málaga](https://goo.gl/maps/KY7EYBZPeRo)** - anglikánský hřbitov, stojí za návštěvu. Pozor, mají jen do 15 h. Vstup 4€.

![Enflish Cemetery](/data/2018/2018-01-27-malaga-podruhe/english-cemetery.jpg)

- **[Museo de Málaga](https://goo.gl/maps/6fdFhjN2R362)** - parádní muzeum. V prvním patře umění (vynechal jsem), v druhém patře archeologie (super). Vstup zdarma, zavřeno v pondělí.

- **[Parque de Málaga](https://goo.gl/maps/jZsESU6z89N2)** - park v centru, víceméně je to botanická zahrada s fontánkami.

- **[Parque del Oeste](https://goo.gl/maps/gpVYjhu8N4F2)** - obrovský park v Huelinu, je v něm obrovské jezírko s fontánou a želvami, palmy, papoušci, pštrosi a tak.

![Parque del Oeste](/data/2018/2018-01-27-malaga-podruhe/park.jpg)

- **[Plaza de toros de La Malagueta](https://goo.gl/maps/Fz6mMb15rBR2)** - býčí aréna, myslím že se tam něco děje jen v srpnu. Zvenku to moc zábavné není. Ale je na ní super výhled shora. Viz další tip.

![Malagueta](/data/2018/2018-01-27-malaga-podruhe/malagueta.jpg)

- **[Mirador de Gibralfaro](https://goo.gl/maps/7gaj7Au1stp)** - na tuhle vyhlídku narazíte cestou na Castillo de Gibralfaro. Je z ní super výhled na město, moře i arénu. Zajímavost je, že většina lidí, co tam dorazí, se nejdříve otočí zády a fotí selfie místo toho, aby se koukali. Z vyhlídky kromě přímé cesty na hrad vede i trošku okružní turistická, odkud je ještě [lepší výhled na Malaguetu](https://mapy.cz/s/2lkbz) než z té vyhlídky. A cestu na hrad to prodlouží jen o pár set metrů. Tady místo Google Maps doporučuji offline Mapy.cz, kde je zanesená i tahle turistická trasa.

- **[Mirador de Alcazaba](https://goo.gl/maps/enbGCeSWXWG2)** - vyhlídka před Alcazabou. Jde se tam po schodech za vlevo za vstupem do Teatro Romano. Zadarmo.

- **[Teatro Romano](https://goo.gl/maps/NbhSr75V6Y32)** - římský amfiteátr. Má docela zajímavou historii, objevili ho až někdy v půlce 20. století, když dělali terénní práce u dostavěného *Casa de Cultura*. Ten nakonec zbourali (v roce 1995), protože zjistili, že kus toho amfiteátru je pod ním. A Teatro Romano otevřeli k prohlídkám až v roce 2011.

- **[Alcazaba](https://goo.gl/maps/7cGLNoWayFz)** - arabská pevnost, hezky zachovalá. Vstupné myslím 2.5€.

- **[Mercado de Huelin](https://goo.gl/maps/5rBJZmTGdsM2)** - trh s ovocem, zeleninou, masem, rybami a mořskými plody. Typicky tam chodí jen místní.

- **[La Taberna del Pintxo](https://goo.gl/maps/ykA3NQMye5T2)** - tapas bar, kde hlavní roli hrají "Pintxos" (čti *pinčos*). Jsou to vlastně obložené chlebíčky, ale hodně vymazlené. A mají "párátko". Funguje to tak, že si sami chodíte na bar a vybíráte si z nabídky chlazených. A zároveň nosí z kuchyně tácy s teplými pintxos, prochází mezi stoly a pokud chcete, tak si nějaké vezmete. A při placení vám spočítají, kolik máte "párátek". Jo a mají tam na výběr i minidortíky.

- **[Santa Canela Café-Crepería](https://goo.gl/maps/maeTtNBpdTC2)** - výborná hipster kavárna ve centru. Kromě standardních espressových káv umí i různé filtrované (Chemex, V60, aeropress). A mají v nabídce i různé druhy kávy (zrnek).

![Kavárna Santa Canela](/data/2018/2018-01-27-malaga-podruhe/santa-canela.jpg)

- **[El Último Mono Juice & Coffee](https://goo.gl/maps/7UR5o9T43pH2)** - dobrá káva v centru. Nabízejí i smoothie apod.

- **[La Esperanza de los Ascurra](https://goo.gl/maps/erkhecitmJC2)** - jedna z mnoha restaurací. Tuhle doporučila Airbnb hostitelka z bytu, kde bydlela ségra s partou, když přijeli na víkend do Málagy. Mají fajn nabídku mořských plodů (třeba chobotnici - pulpo). Takže pokud stejně jako já máte problém si vybrat kam jít, tak můžete třeba sem.

- **[Café Club Carambuco](https://goo.gl/maps/GqqJ9u8JTQA2)** - fajn kavárna v Huelinu. Mají dobrou kávu, zapečené bagety a taky různé dortíky, byl jsem tam několikrát.

![Café Club Carumbuco](/data/2018/2018-01-27-malaga-podruhe/carambuco.jpg)

- **[Desembocadura del Guadalhorce](https://goo.gl/maps/FJXvgj59tuv)** - epická přírodní rezervace s mokřady. Mají tam dokonce pozorovatelny na sledování ptáků. Za mě jedna z top věcí v Málaze. Akorát to je trochu daleko a cestou si trochu zajdete, protože tam kde by se to hodilo, není most. Opět doporučuju Mapy.cz, kde jsou vyznačené i jednotlivé pozorovatelny. Nejlepší byla [Observatorio Laguna Grande](https://mapy.cz/s/2lkRb).

![Výhled na lagunu v Desembocadura del Guadalhorce](/data/2018/2018-01-27-malaga-podruhe/rezervace.jpg)

- **[Monte San Antón](https://goo.gl/maps/x4QXMGXgdBx)** - baví mě najít nějaký kopec a vylézt na něj. Tady jsem našel jeden, na který se dá docela hezky dojít, je to jen 500 výškových metrů. Dojel jsem autobusem [dole pod kopec](https://goo.gl/maps/ZamQanDAWz12) a vyšlápnul si to nahoru. Část cesty je skrz hodně pěknou vilovou čtvrť. Nahoru a dolů mi to zabralo 3 h včetně půlhodinové svačiny a rozhlížení se nahoře. Cestou se jde skrz hezkou vilovou čtvrť. Prý je to top místo, kde se dá v Málaze bydlet, domy stojí od milionu eur výš. [Záznam trasy na Wikiloc](https://www.wikiloc.com/hiking-trails/malaga-san-anton-22221191). (na fotce je výhled na Málagu)

![Výhled na Málagu ze San Antón](/data/2018/2018-01-27-malaga-podruhe/vyhled-ze-san-anton.jpg)

- **[Restaurante Hermanos Muñoz](https://goo.gl/maps/Wu6XC2xMpqr)** - když jsem sešel dolů z kopce, tak jsem dostal chuť dát si něco dobrého. Vybral jsem tuhle restauraci a bylo to super. Měl jsem rosadu, což je nějaká ryba. A hlavně jsem zkusil *espeto de sardinas*, což jsou sardinky pečené na ohni napíchnuté na tyčce. Jí se tak, že oloupete maso z obou stran páteře (jí se i ta opečená kůže) a necháte hlavu, ocas a páteř.

![Sardinky - before](/data/2018/2018-01-27-malaga-podruhe/sardinky-before.jpg)

![Sardinky - after](/data/2018/2018-01-27-malaga-podruhe/sardinky-after.jpg)

- _**Chiringuito**_ je obecný název pro restauraci/stánek s jídly z ryb a mořských plodů u pláže. Ty sardinky typicky mají ve všech.

- **[Merendero Casa Jose](https://goo.gl/maps/GcfumeK2uko)** - chiringuito, kolem kterého jsem šel nekolikrát, takže jsem si tam poslední den zašel na oběd. Měl jsem grilované krevety a pak ještě sardinky a bylo to moc dobré. A domluvíte se tam i anglicky (já tedy mluvil španelsky, ale pak přišli nějací turisti a jeden číšník si to anglicky dával dost dobře).

![Krevety v Merendero Casa Jose](/data/2018/2018-01-27-malaga-podruhe/merendero.jpg)

- **[Primark](https://goo.gl/maps/VJH6KkeKmsM2)** - naschvál jsem si sebou vezl méně triček a radši jsem si koupil čtyři jednobarevná bavlněná v Primarku po 2€ za kus.

- **[Decathlon](https://goo.gl/maps/FHfUjaEhKxL2)** - stejně tak jsem si sebou nebral tepláky na doma a koupil jsem si je tady v Decathlonu. Plánoval jsem si totiž stejně pořídit nové a takhle je povezu jen jednu cestu. Jo a funguje tu Decathlon kartička z českého Decathlonu (díky [Portmonka](https://play.google.com/store/apps/details?id=cz.tomatolabs.portmonka&hl=en)).

- **[Informační centrum](https://goo.gl/maps/r3uCze6TSMR2)** v centru - doporučuji si dojít pro mapu, kde jsou vyznačené různé památky, případně si nechat něco doporučit. Ale s Google Maps si klidně vystačíte. 

## Zajímavosti
- od 22 h do 8 h se nesmí prodávat alkohol jinde než v restauracích a barech. Takže by vám večerce neměli prodat láhev tvrdého. Neměli by.

- Pokud budete v Málaze poprvé, tak můžete vyzkoušet nějakou _free guided tour_. Obecně to funguje tak, že si nějakou najdete, zúčastníte se a pak jim něco zaplatíte podle toho, jak jste byli spokojení. (nemám vyzkoušeno)

- Jedno odpoledne se ze slunečného dne během chvíle udělala hustá mlha. Hledal jsem a říká se tomu [mlha Taró](http://malagaenelcorazon.com/niebla-taro-en-malaga/). 

- Výběry z většiny bankomatů stojí kolem 2€ navíc se zahraniční kartou (i s [Revolut kartou](/revolut-karta/)). Ale kupodivu Unicaja je má (zatím) zdarma, takže hledejte tu.
