---
title: Fuerteventura - kam na výlety? Co navštívit?
---

V říjnu 2018 jsme byli skoro tři týdny na Fuerteventuře, takže mám spoustu tipů na zajímavá místa a obecně k Fuerteventuře.

![Fuerteventura - Puerto del Rosario](/data/2018/2018-11-18-fuerteventura-kam-na-vylety/puerto-rosario.jpg)

# Cesta tam - letenky, autobus
Na Fuerteventuru se sice dá letět přímo z Prahy, ale jednosměrná letenka stojí cca 7 tisíc, takže jsme nakonec letěli s Ryanair z Berlína. Jedna letenka ze Schönefeldu stála asi 30€. Dá se tam v pohodě dopravit Flixbusem nebo Regiojetem (autobusem). A taky vlakem ČD (ranní jízdenky myslím v 6:30 z Prahy jsou docela levné).

Připomínám tip, který už jsem někde psal - na letišti se po security typicky dá docela levně koupit voda v láhvi v automatu na pití - na Fuerteventuře třeba 0.5l za 1€. Na Schönefeldu si zas můžete skrz security vzít prázdnou láhev a naplnit si ji z vodovodu.

# Doprava - autobusy

Autobusy na Fuerteventuře provozuje společnost Tiadhe. [Jízdní řády mají na webu](http://tiadhe.com/en/home/) - pozor, jsou tam jen odjezdy z výchozí stanice, ne průjezdy jednotlivými zastávkami. Jízdenky se kupují u řidiče v hotovosti. 

# Doprava - trajekty

Po dvou týdnech na Fuerteventuře jsme se na dva týdny přesouvali na Lanzarote a pak zase zpět. Z města Corralejo tam jezdí tři společnosti. Armas, Fred Olsen a Lineas Romero. Fred Olsen je nejrychlejší, ale taky nejdražší. My jsme obě cesty jeli s Lineas Romero (15€ za osobu a cestu), kteří jsou spíš taková výletní loď a neberou auta.

# Doprava - auto

Vzhledem k tomu, že jsme během dne potřebovali kromě výletů také pracovat, tak jsme si půjčili auto na celých 14 dnů, co jsme byli na Fuerteventuře. Ukázalo se, že nejdražší je půjčení na jeden den (jako jsme si ho třeba půjčovali v Las Palmas) a pak to hodně klesne. Půjčení na celých 14 dnů stálo 220 € (+ nafta).

Půjčovali jsme rovnou na letišti od Cicar (i pak na Lanzarote) - mají pojištění bez spoluúčasti a stačí normální karta, není potřeba kreditka. Auto jde dopředu zarezervovat na webu, abyste měli jistotu, že ho budou mít k dispozici. Zároveň si tím ušetříte opisování údajů při přebírání, protože to všechno už jde vyplnit přes web. Při přebírání si můžete zadarmo dopsat i druhého řidiče, což je fajn. Auto jsme vraceli v Corraleju v přístavu (tzn. není problém vrátit jinde, než jste si ho půjčili). Palivo by při vrácení mělo být na stejné úrovni jako předtím.

Pozor, s auty z půjčoven by se mělo jezdit jen po asfaltových cestách, jinde většinou neplatí pojištění (mrkněte do smlouvy).

![Faro del Tostón - Opel Astra](/data/2018/2018-11-18-fuerteventura-kam-na-vylety/faro-toston-astra.jpg)


# Počasí
Typicky bylo na koupání - teploty kolem 24°C a když svítilo slunce tak vedro. V noci teploty lehce pod 20°C.

# Jídlo
Pro Fuerteventuru jsou typické kozí sýry - queso majorero (viz níže).

Voda z vodovodu je odsolovaná, takže není vhodná na pití a nezbývá, než nosit barely s vodou ze supermarketu. Vypozoroval jsem, že 8l barely mají typicky lepší držadlo než 5l, takže i když jsou těžší, tak se lépe nosí.

Ve větších obchodech běžně mají pult s čerstvými rybami a mořskými plody. My kupujeme předvařené krevety (_langostino cocido_, 9€ za kilo), nebo plátek z tuňáka, který vám ukrojí (_rodaja de atún_, 12€ za kilo). Letos jsme rozšířili repertoár i o chobotnici (_pulpo cocido_). Dá se koupit předvařené zavakuované chapadlo nebo už přímo kousky. Stačí na chvíli hodit na pánev a pak posypat mletou paprikou (_pulpo a la gallega_) 

![Pulpo a la Gallega](/data/2018/2018-11-18-fuerteventura-kam-na-vylety/pulpo-a-la-gallega.jpg)

# Bankomaty
Za výběr z některých bankomatů si kromě vaší banky účtuje poplatek ještě ta banka, které ten bankomat patří. Ale při výběru z bankomatů Cajamar Caja Rural poplatek neúčtují (vyzkoušeno Revolut a Airbank kartou).


# Města na Fuerteventuře

Fuerteventura je velký ostrov - druhý největší z Kanárských ostrovů - a přitom tam žije jen 100 tisíc lidí, takže je hodně prázdný. Nechtěli jsme trávit tolik času v autě, tak jsme první týden bydleli na severu a projeli jsme ta místa na severu a druhý týden na jihu a prozkoumali to tam. Města na Fuerteventuře se hodně liší, v některých bydlí hlavně místní a jiná jsou letoviskovitá letoviska.

## El Cotillo

[El Cotillo](https://goo.gl/maps/Ah9VW9XJGiz) je malé městečko na severu, kde jsme strávili první týden. Není přeplněné turisty, takže pokud bychom na Fuerteventuru jeli někdy na měsíc, tak asi do Cotilla. Je zajímavé tím, že má velkou surfařskou pláž. A plážové laguny.

- [Laguny](https://goo.gl/maps/gMSa5CaqD4T2) jsou část pláže, která je chráněná přírodním vlnolamem a při odlivu tam je dost mělko - ideální pro děti.
- [Castillo del Tostón](https://goo.gl/maps/ow5kn6XDVHk) - místní minipevnost s fajn výhledem. Vstup 3€, platba pouze kartou.
- [El Goloso de Cotillo](https://goo.gl/maps/dpE9so6BdoB2) - kavárna, kde jsme byli asi 5×
- [Kalima](https://goo.gl/maps/ouDtoYr3Rw22) - tapas bar


![El Cotillo - lagunky](/data/2018/2018-11-18-fuerteventura-kam-na-vylety/cotillo-lagunky.jpg)


## Corralejo
[Corralejo](https://goo.gl/maps/FhprZRY27RJ2) je letovisko oblíbené britskými turisty. Pláž nic moc. Oproti El Cotillo dražší.

## Puerto del Rosario
[Puerto del Rosario](https://goo.gl/maps/aoJyRdY34BH2) je hlavní město Fuerteventury, málo turistů. Strávili jsme tam posledních 5 dnů. V přístavu průběžně kotví různé výletní lodě. Pokud neznáte, tak doporučuji [MarineTraffic.com](https://www.marinetraffic.com/) - obdoba FlightRadaru pro lodě. Hezká pláž s bílým pískem.
 
- [Oficina de Turismo de Puerto del Rosario](https://goo.gl/maps/RzTTEBdWn9p) - turistické informační centrum. Doporučuji navštívit hned po příletu, získáte spoustu tipů (možná i něco, co tu nebudu mít napsané)
- [Café Atlántico](https://goo.gl/maps/46eL262Vh232) - cafeteria s výhledem na moře. Mají dobré obložené bagety za 3€.
- [Cafetería Del 15](https://goo.gl/maps/UsXs43jdPyu) - cafeteria, kam jsme náhodně zapadli po příletu, když jsme měli hlad. Velmi local - chodí tam na oběd místní v montérkách.
- [parkoviště](https://goo.gl/maps/tdd5Bj5RYD22) kousek od centra, zdarma. Pozor, abyste nezadali do navigace druhé podobné, které je mnohem dál (nám se to první den povedlo).
- [Panadería Pastelería Pulido Alonso](https://goo.gl/maps/AtX3xH2y7bs) - příjemná kavárna, mají několik poboček na ostrově.

## Další města
 
- **Calleta de Fuste** - letoviskovité letovistko

- **[Gran Tarajal](https://goo.gl/maps/nrd4YBA2Yh82)** - městečko zajímavé zejména tím, že má pláž s tmavým pískem a spoustu jednosměrek.
 
- **[Costa Calma](https://goo.gl/maps/WHrEs56fQc32)** - letovisko, s obrovskou pláží, kde jsme strávili náš druhý týden na Fuerteventuře. Tady je to pro změnu oblíbené zejména německými turisty. Bydleli jsme v apartmánu kousek dál z centra, takže to bylo fajn. A v místním Sparu mají v sortimentu i kávu Dallmayr.
 
- **[Morro Jable](https://goo.gl/maps/yTMovxmv2AB2)** - další letoviskovité letovisko na jihu ostrova. Hodně pěkná pláž. 


# Výlety

Výletů jsme podnikli spoustu. Ta místa, která jsou přímo v nějakém městě jsem napsal přímo k nim. Všechno jsme objezdili autem, takže nevím, které z nich jsou nedosažitelné autobusem.


## El Faro del Tostón
[El Faro del Tostón](https://goo.gl/maps/9KBJmjPp3nt) je maják několik kilometrů od El Cotillo. Je tam muzeum tradičního rybářství, ale dorazili jsme tam až po zavíračce. Původně jsme tam chtěli jít pěšky z El Cotillo, ale naštěstí jsme jeli autem, je to po silnici, takže by to nebyla zábavná procházka.

![El Faro del Tostón](/data/2018/2018-11-18-fuerteventura-kam-na-vylety/faro-toston.jpg)

## Lajares
Na [Lajares](https://goo.gl/maps/pEkT5GmkJCG2) našla Ivča v Lonely Planet doporučení, že tam jsou fajn kavárny. Ty tam jsou (mimochodem pobočka našeho oblíbeného El Goloso, které jsme znali z Cotilla). Akorát, že ono tam už nic dalšího zajímavého není.

## La Oliva
[La Oliva](https://goo.gl/maps/XKCcpvia7hT2) je malá vesnice s docela hezkým kostelem a galerií. Ale co je zajímavé jsou větrné mlýny [Molinos De Villaverde](https://goo.gl/maps/fUELYtXptzA2) kousek odtamtud. Pozor, silnice nevede až k nim a pak se nečekaně mění na hliněnou a není se kde otočit. Takže radši auto nechte u hlavní silnice a dojděte to pěšky.

![Molinos De Villaverde](/data/2018/2018-11-18-fuerteventura-kam-na-vylety/molinos.jpg)

## Museo del Queso Majorero
I když je na první pohled Fuerteventura suchá a pustá, tak tam chovají [kozy majorero](https://es.wikipedia.org/wiki/Cabra_majorera) a z jejich mléka vyrábějí sýr (pod různými značkami). O historii a současnosti výroby sýra se dozvíte v muzeu sýra [Museo del Queso Majorero](https://goo.gl/maps/q22DbMNceEJ2). Za mě hodně zábavné a dobře zpracované. Součástí je i větrný mlýn a kaktusová zahrada, takže si na to nechte více času. Na ty kozy můžete narazit po celém ostrově i u silnice nebo na silnici, tak pozor.

![Museo del Queso Majorero](/data/2018/2018-11-18-fuerteventura-kam-na-vylety/museo-queso.jpg)

## Antigua a Pulido Alonso
Kavárnu Pulido Alonso už jsem předtím zmiňoval, ale ta v Antigua je pro nás speciální. Protože když jsme po druhém týdnu na Fuerteventuře jeli do Corraleja na trajekt na Lanzarote, tak jsme cestou zjistili, že máme zbytečně moc času a že bychom se cestou mohli stavit někde na kávu. A při cestě byla Antigua, kde jsme podle Google Map vybrali právě kavárnu [Pulido Alonso](https://goo.gl/maps/fkhyNvbYdLU2).

## Betancuria
[Betancuria](https://goo.gl/maps/KHnve8Ubqn92) byla kdysi hlavním městem Fuerteventury. A kromě jiného tam je kostel s počátky už v 15. století. Zajímavostí je, že to tam funguje na podobném principu jako Karlštejn - po 17h tam je všecko zavřené. Kousek od Betancurie jsou [na kopci sochy](https://goo.gl/maps/do44rKZKUDF2) nějakých králů a fajn výhled do kraje. 

![Sochy nedaleko Betancuria](/data/2018/2018-11-18-fuerteventura-kam-na-vylety/sochy.jpg)

![Vyhlídka u soch](/data/2018/2018-11-18-fuerteventura-kam-na-vylety/vyhlidka-sochy.jpg)


## Parque Natural Dune De Corralejo

[Písečné duny](https://goo.gl/maps/LbfH2oxtMsP2) nedaleko Corraleja. Zaparkovat se dá dobře [na tomhle parkovišti](https://goo.gl/maps/rP4i6FTKkEL2). Pokud jste nikdy na písečných dunách nebyli, tak určitě doporučuji - je to super zážitek (další jsou třeba v [Maspalomas na Gran Canarii](/las-palmas-gran-canaria-kam-na-vylety/)). A směrem ke Corrajelu je několik hezkých pláží. Nakonec jsme se tam nekoupali, protože když jsme přijeli, tak byla žlutá vlajka a než jsme vyndali věci z auta, tak ji plavčík vyměnil za červenou.

![Duny Corrajelo](/data/2018/2018-11-18-fuerteventura-kam-na-vylety/duny.jpg)

Jenomže to bychom nebyli my, kdybychom jenom zevlili na dunách. Místo toho jsme měli naplánovaný výstup na nedaleký kopec Montaña Roja. Záznam trasy [jsem nahrál na Wikiloc](https://www.wikiloc.com/hiking-trails/fuerteventura-montana-roja-near-corralejo-30657088). Když se na to podíváte, tak je vidět, že jsme zastavili až moc daleko - ale z auta to vypadalo, že je tam všude hrozně vysoký rantl a nechtěli jsme to auto zničit. Když jsme tam pak šli pěšky, tak na dvou místech to bylo na parkování OK, tak jsou v té mapě označené. Shora byl pak super výhled.

![Montaña Roja](/data/2018/2018-11-18-fuerteventura-kam-na-vylety/montana-roja.jpg)

## Salinas del Carmen
Sůl se získává buď v solných dolech nebo se taky dá usušit mořská voda, jako to třeba dělali a dělají v muzeu výroby soli [Salinas del Carmen](https://goo.gl/maps/utr2DGvURgM2). Vnitřní expozice je pěkně zpracovaná, ale hlavně je součástí i venkovní část, kde si prohlédnete, jak to celé funguje.

![Salinas del Carmen](/data/2018/2018-11-18-fuerteventura-kam-na-vylety/salinas.jpg)

## Pájara a vyhlídka na FV-605

Co jsme občas dělali bylo, že pokud jsme měli čas, tak jsme místo nějaké hlavní silnice (FV-1, FV-2) vzali nějakou scénickou trasou přes kopce a vesnice (typu FV-605). Takhle jsme se stavili ve vesnici [Pájara](https://goo.gl/maps/abstFcAi8mR2). Ta je zajímavá tím, že tam mají kostel ze 17. století, řeku, kde by se vám prášilo za kánoí a uprostřed kruháče místo fontánky sochu pána dojícího kozu.

![Pájara - řeka](/data/2018/2018-11-18-fuerteventura-kam-na-vylety/pajara-reka.jpg)

![Pájara - socha dojiče](/data/2018/2018-11-18-fuerteventura-kam-na-vylety/pajara-dojeni.jpg)

Pokud pojedete z Pájary na jih přes kopce po FV-605, tak cestou můžete zastavit na [vyhlídce se super výhledem](https://goo.gl/maps/xzNS4UveS8v)

![Vyhlídka FV-605](/data/2018/2018-11-18-fuerteventura-kam-na-vylety/vyhlidka-fv-605.jpg)

## Pozo Negro
Rybářská vesnice na konci silnice. Pláž s černým pískem a oblázky a dvě kavárny.

## Faro de la Entallada
[Faro de la Entallada](https://goo.gl/maps/kZWay5qZUn32) je maják na útesu se super výhledem. Poslední úsek silnice je opravdu úzký a se svodidly tam docela šetřili, tak opatrně.

![Faro de la Entallada](/data/2018/2018-11-18-fuerteventura-kam-na-vylety/faro-entallada.jpg)

## Mirador del Salmo
Vyhlídka [Mirador del Salmo](https://goo.gl/maps/WwjF9pRKP1H2) stojí za zastávku, pokud bude mít cestu okolo. Je to hned u silnice.

## Pico de la Zarza
[Pico de la Zarza](https://goo.gl/maps/xf1JjhdNCoy) (někdy také nazývaná Pico de Jandía) je nejvyšší hora Fuerteventury. Sice má jen 807 m. n. m., ale zas na ní stoupáte od nuly. Záznam trasy (15 km) [najdete na Wikiloc](https://www.wikiloc.com/hiking-trails/pico-de-la-zarza-from-morro-jable-30661974). Na výstup jsme vyráželi v 9h ráno a naštěstí bylo chvílemi pod mrakem. Určitě si vezměte hodně vody a něco na hlavu, protože cestou je přesně nula míst, kde se dá schovat před sluncem. Auto jsme nechali zbytečně daleko, dalo by se docela dobře zaparkovat až tam, kde jsme se odpojili od silnice. Z vrcholu jsou super výhledy i na severní stranu ostrova. 

![Pico de La Zarza](/data/2018/2018-11-18-fuerteventura-kam-na-vylety/pico-de-la-zarza.jpg)

## Cofete
[Cofete](https://goo.gl/maps/CEyEJgMoNrP2) je hezká pláž na severní straně ostrova. Kvůli silným proudům se tam nedá koupat. Jde tam buď dojet autem (pozor, je prašná cesta) nebo speciálním autobusem s pohonem 4x4 z Morro Jable. Vyjíždí z [Estación de Guaguas](https://goo.gl/maps/b2oKkPpVddC2) (=autobusák). Je to linka [L111](http://tiadhe.com/en/line-111/) a pozor, bere jen 18 lidí, takže tam buďte dřív.

![Cofete bus](/data/2018/2018-11-18-fuerteventura-kam-na-vylety/cofete-bus.jpg)

Zpátky můžete jet buď tím stejným autobusem nebo se jako my můžete projít přes kopec (12 km). [Trasu jsem opět dal na Wikiloc](https://www.wikiloc.com/hiking-trails/from-cofete-to-morro-jable-30663278).

![Cofete - cesta přes kopec](/data/2018/2018-11-18-fuerteventura-kam-na-vylety/cofete.jpg)

## Islote de Lobos
Islote de Lobos je malý ostrůvek kousek od Corrajela, dá se tam dojet výletní lodí. Tohle je jediná věc z celého článku, kterou jsme si nechali na někdy příště, ale uvádím ji tu pro úplnost.


# Závěr
Na to, že jsme tam nebyli tak dlouho, jsme toho stihli hrozně moc. Hodně k tomu pomohlo to půjčené auto, protože jsme mohli jen i na krátký výlet později odpoledne, což by autobusem bylo mnohem komplikovanější. A těch 14 dnů bylo tak akorát, jinak by to bylo moc hektické. 

Pokud se budete chystat na Fuerteventuru a budete mít více času, tak doporučuji alespoň týden z toho strávit na Lanzarote, tam je toho taky spoustu k vidění - napíšu o tom samostatný článek.

A pokud se chystáte do [Las Palmas na Gran Canarii, tak mrkněte na moje tipy na výlety](/las-palmas-gran-canaria-kam-na-vylety/).
