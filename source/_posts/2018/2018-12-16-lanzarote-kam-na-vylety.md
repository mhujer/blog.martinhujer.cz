---
title: Lanzarote - kam na výlety? Co navštívit?
short: V říjnu 2018 jsme byli dva týdny na Lanzarote, takže mám spoustu tipů na zajímavá místa a obecně k Lanzarote.
---

V říjnu 2018 jsme byli dva týdny na Lanzarote, takže mám spoustu tipů na zajímavá místa a obecně k Lanzarote.

Nejdříve jsme byli pár týdnů na [Fuerteventuře](/fuerteventura-kam-na-vylety/), takže ty věci, které jsem popsal v prvním článku, už tu nebudu opakovat.

Lanzarote má nádhernou sopečnou krajinu, takže doporučuji se při výletech průběžně zastavovat na odpočívadlech u silnice a prohlížet si výhledy (spolujezdec může koukat, ale jako řidič jsem si moc výhledů z auta neužil).

![Lanzarote - Montañas del Fuego - Timanfaya](/data/2018/2018-12-16-lanzarote-kam-na-vylety/timanfaya-1.jpg)

## [Auto z půjčovny](https://www.amazinglanzarote.com/rent-a-car-in-lanzarote/)
Jeli jsme trajektem z Fuerteventury a hned po příjezdu jsme si v Playa Blanca zase půjčili auto od Cicar (dopředu jsme ho zarezervovali přes web). Měli jsme ho na celou dobu, než jsme se vraceli zpět na Fuerteventuru. Stejně jako na Fuerteventuře si neumím představit, jak bychom ty výlety zvládli autobusem.

## Arrecife

Na Lanzarote jsme bydleli v hlavním městě Arrecife. Výhoda je, že je docela uprostřed ostrova, takže na všechny výlety je to podobně daleko.

![Lanzarote - Arrefice](/data/2018/2018-12-16-lanzarote-kam-na-vylety/arrecife.jpg)

Parkování ve městě není jednoduché, protože se skládá převážně z úzkých jednosměrek. Většinou jsme parkovali [přibližně tady](https://goo.gl/maps/9jtFK9M6hAQ2) nebo na hliněné ploše o pár metrů dále.

I ve městě toho je spoustu k vidění:

- [Playa del Reducto](https://goo.gl/maps/8C42HRqRfXR2) - městská pláž s pozvolným vstupem do vody. Kousek od pláže je půjčovna sportovního vybavení a [paddleboardů](https://www.amazinglanzarote.com/paddleboarding-sup-in-lanzarote/).
- [Castillo de San Gabriel](https://goo.gl/maps/E6chbWLUs922) - na ostrůvku, kam se dostanete po mostě je malá pevnůstka s muzeem uvnitř a hezkým výhledem shora.
- [Charco de San Ginés](https://goo.gl/maps/pek8sX3ZtqE2) je uzavřená zátoka s přístavem pro malé lodě. Super na procházení okolo. Je zajímavé se tam jít podívat v různých časech, protože vzhledem k přílivu a odlivu může být třeba půlka zaparkovaných lodiček na suchu. Když už tam budete, tak doporučuji zkusit zmrzlinu v [Antiu Xixona](https://goo.gl/maps/TrSUngD5wrH2) nebo se večer zastavit na tapas v [La Caja de tapas](https://goo.gl/maps/dEWVr67BkC12).
- [Punto Sabroso](https://goo.gl/maps/huHct3XcSqu) je malá restaurace s latinsko-americkými a španělskými jídly. Velmi _local_ atmosféra - sice mají menu i v angličtině, ale na případné doplňující dotazy už budete potřebovat španělštinu.
- pokud se vydáte po cyklostezce podél moře směrem k letišti, tak můžete dojít na další pláže nebo až do Playa Honda. Šli jsme tam pěšky, ale asi by bylo zábavnější půjčit si kolo - je to docela daleko.

## Montañas del Fuego - Timanfaya
Nejzajímavější věc na Lanzarote. V národním parku Timanfaya uvidíte měsíční krajinu jako následek sopečných erupcí v letech 1730 a 1736. Doporučuji tam vyrazit brzy po ránu, abyste se vyhnuli frontě. 

![Lanzarote - Montañas del Fuego - Timanfaya](/data/2018/2018-12-16-lanzarote-kam-na-vylety/timanfaya-2.jpg)

Dostanete se tam autem a vstupné se platí už na odbočce z hlavní LZ-67 na LZ-602 (pozor, nedá se tam platit kartou). Následně dojedete na parkoviště k [Restaurante El Diablo](https://goo.gl/maps/mB9KF4eKoXS2). Až zaparkujete, tak běžte do fronty na autobus. Čekali jsme tam jen chvilku. Autobus vás vezme na projížďku skrz park (výklad ve španělštině, angličtině a němčině). Dnes už je aktivní jen sopka Timanfaya, podle které se celý park jmenuje.

Po projížďce vás ještě čeká ukázka toho, že sopka je aktivní (horkem v díře v zemi tam zapalují nějaké roští). Potom se můžete jít podívat do Restaurante El Diablo, kde kromě jiného nabízejí maso grilované na horku ze sopky. Ten gril stejně jako postavu "ďábla" (logo parku) vymyslel César Manrique (viz dále).
 
![Lanzarote - Montañas del Fuego - Timanfaya - El Diablo](/data/2018/2018-12-16-lanzarote-kam-na-vylety/timanfaya-el-diablo.jpg) 

## Vstupenky Bonos
Na Lanzarote si můžete zakoupit jednu vstupenku ke vstupu na několik hlavních turistických atrakcí. Je to levnější než si kupovat jednotlivé vstupy zvlášť. [Více informací najdete na oficiálním webu](https://www.cactlanzarote.com/es/organizate/#1467148563491-82734bd2-4300).

## [César Manrique](https://www.amazinglanzarote.com/cesar-manrique/)
César Manrique byl slavný lanzarotský umělec, sochař a architekt 20. století. Navrhnul spoustu věcí, které na Lanzarote uvidíte. Takový místní Jára Cimrman.

## Casa Museo De César Manrique
Ve městě Haría je [Casa Museo De César Manrique](https://goo.gl/maps/Qy7bU9SXNYr) - muzeum v domě, kde žil César Manrique. Dovnitř jsme nakonec nešli, protože nám 10€ za vstup přišlo hodně a nechtěli jsme trávit odpoledne vevnitř v muzeu.

Na dvoře mají vystavený SEAT Ibiza, který Manrique natřel na výstavu aut v Barceloně v roce 1987. Zajímavé je, že Cicar (největší kanárská půjčovna aut) se v roce 2015 domluvila se SEATem a nechali si nabarvit 96 nových SEAT Ibiza tak jako ten historický a normálně je půjčují (viděli jsme je několikrát). Našel jsem k tomu [docela hezké video](https://youtu.be/e3KbA4rk6z8?t=98).

![Lanzarote - César Manrique - SEAT Ibiza](/data/2018/2018-12-16-lanzarote-kam-na-vylety/haria-cesar-manrique.jpg)

## Mirador del Río
[Mirador del Río](https://goo.gl/maps/iTJZX7dKGuM2) je super vyhlídka v severní části ostrova. Je odtamtud krásný výhled na další kanárský ostrov La Graciosa a případně můžete posedět v zabudované kavárně. Jak vás jistě nepřekvapí, tak to celé navrhl César Manrique.

![Lanzarote - Mirador del Río - La Graciosa](/data/2018/2018-12-16-lanzarote-kam-na-vylety/mirador-del-rio-la-graciosa.jpg)

## [Volcán de la Corona (hike)](https://www.amazinglanzarote.com/hike-to-volcano-monte-corona/)
Cestou z Mirador del Río sí můžete udělat krátký výlet na kráter Volcán de la Corona z vesnice Ye. Doporučuji zastavit u kostela a pak jít podle [trasy na Wikiloc](https://www.wikiloc.com/hiking-trails/volcan-de-la-corona-from-ye-31395197). Cesta vede do kopce mezi vinicemi (jednotlivé rostliny révy v ohrádkách z kamenů) až ke kráteru. Byli jsme tam zrovna když bylo zataženo a skoro do deště, takže to vypadalo hodně tajemně. Od kráteru buď můžete pokračovat jako okruh nebo se vrátit po stejné zpět.

![Lanzarote - Caldera de Monte Corona](/data/2018/2018-12-16-lanzarote-kam-na-vylety/caldera-de-monte-corona.jpg)

## Cueva de los Verdes
[Cueva de los Verdes](https://goo.gl/maps/r1684dhc7tP2) je podzemní jeskyně sopečného původu (vypadá to jako krápníková jeskyně, ale nejsou tam krápníky). Vznikla tak, že tamtudy tekla roztavená láva směrem k moři. Určitě stojí za návštěvu.

![Lanzarote - Cueva de los Verdes](/data/2018/2018-12-16-lanzarote-kam-na-vylety/cueva-verdes.jpg)

## Jameos del Agua
[Jameos del Agua](https://goo.gl/maps/FWhayPq3BpR2) je jeskyně s velkým podzemním jezírkem, kde žijí bílí mini-krabi. Kromě jiného tam je také muzeum a podzemní koncertní síň. Samozřejmě v tom má zase prsty César Manrique.

![Lanzarote - Jameos del Agua](/data/2018/2018-12-16-lanzarote-kam-na-vylety/jameos-del-agua.jpg)

![Lanzarote - Jameos del Agua - Sunset](/data/2018/2018-12-16-lanzarote-kam-na-vylety/jameos-del-agua-sunset.jpg)

## [Jardín de Cactus](https://www.amazinglanzarote.com/cactus-garden-jardin-de-cactus/)
[Jardín de Cactus](https://goo.gl/maps/k6WHFi7Bfc92) je obrovská kaktusová zahrada, kterou (jak jinak) navrhl César Manrique. Pokud budete z chození mezi kaktusy unavení, tak si můžete dát kávu v kavárně, která je součástí zahrady. (Baví mě, že i na takhle turisticky exponovaném místě ta káva je docela dobrá a není předražená).

![Lanzarote - Jardín de Cactus](/data/2018/2018-12-16-lanzarote-kam-na-vylety/jardin-de-cactus.jpg)

## Teguise
Historická vesnice [Teguise](https://goo.gl/maps/r2JPMYeeckk) byla kdysi hlavním městem ostrova. Kousek za městem je kopec s výhledy na celý ostrov a na něm pevnost [Castillo de Santa Barbara](https://en.mapy.cz/s/3h5Qc). Zároveň je tam kráter, který si můžete obejít dokola.

![Lanzarote - Castillo de Santa Barbara](/data/2018/2018-12-16-lanzarote-kam-na-vylety/teguise-castillo-de-santa-barbara.jpg)

## Casa Museo del Campesino
[Casa Museo del Campesino](https://goo.gl/maps/o1JoCuRjrdk) je muzeum zemědělství a řemesel (vstup zdarma). Uprostřed areálu můžete sejít do jeskyně s tunelem. Celé to vymyslel náš známý César Manrique včetně monumentu stojícího před muzeem.

![Lanzarote - Casa Museo del Campesino](/data/2018/2018-12-16-lanzarote-kam-na-vylety/museo-del-campesino.jpg)

## Vína na Lanzarote
Při výletech po ostrově si určitě všimnete, že všude pěstují révu. Typicky je každá rostlina révy v samostatné ohrádce z kamenů, které ji chrání před větrem. Zároveň mají půdu přikrytou drobným sopečným kamením, které drží vláhu (a přitom je lehké). Víno si můžete koupit pak i běžně v supermarketu - láhev bílého El Grifo stojí 11€ (případně můžete zkusit jiné značky - vždycky je na nich napsané, že jsou z Lanzarote). Pokud budete mít čas, tak můžete navštívit muzeum vinařství [Museo el Grifo](https://goo.gl/maps/CpLX75mJ7Nv) (mají i variantu prohlídky s ochutnávkou).

![Lanzarote - Vinná réva](/data/2018/2018-12-16-lanzarote-kam-na-vylety/vinna-reva.jpg)

## [Montaña Blanca (hike)](https://www.amazinglanzarote.com/montana-blanca-hike/)
Montaña Blanca je hora se super výhledem, ale podle mě to je takový otloukánek, protože se jmenuje stejně jako druhá Montaña Blanca, která má uprostřed kráter, takže je mnohem populárnější. Ale tenhle hike jsme šli na tu první, protože cestou na tu druhou jsme narazili na uzavřené silnice kvůli triatlonu. Mrkněte na [záznam trasy na wikiloc](https://www.wikiloc.com/hiking-trails/montana-blanca-hike-not-the-caldera-de-montana-blanca-31395716). Jeli jsme tam v sobotu, takže jsme ve vesnici Montaña Blanca zaparkovali na prázdném parkovišti u školy. A následoval trošku náročnější hike na horu. Výhoda je, že to lze jít jako okruh a není potřeba se vracet po stejné trase.

![Lanzarote - Montaña Blanca](/data/2018/2018-12-16-lanzarote-kam-na-vylety/montana-blanca-vyhled.jpg)

## [Caldera de Montaña Blanca (hike)](https://www.amazinglanzarote.com/caldera-de-montana-blanca-hike/)
Výlet ke kráteru Caldera de Montaña Blanca je delší, tak si nezapomeňte vzít dost vody a svačinu. [Záznam trasy jsem opět dal na wikiloc](https://www.wikiloc.com/hiking-trails/caldera-de-montana-blanca-31395976). Parkovali jsme zbytečně daleko ve vesnici, můžete buď zaparkovat na kraji té hlavní silnice kousek před odbočkou na prašnou cestu nebo ještě kus popojet po té prašné cestě a zaparkovat tam (označeno na mapě). Pak už se vydáte po svých sopečnou krajinou. 

![Lanzarote - Caldera de Montaña Blanca](/data/2018/2018-12-16-lanzarote-kam-na-vylety/caldera-montana-blanca-1.jpg)

Je super, že to je oficiální trasa, takže jsou podél i informační tabule o sopkách apod. Nejdříve dojdete k menšímu kráteru, do kterého se dá vejít z boku (Caldera de Montaña Caldereta). Zajímavé je, že tam dřív něco pěstovali a chovali kozy (jak je to uvnitř chráněné proti větru, tak se tam drží vlhkost). Teprve potom začnete stoupat na okraj velkého kráteru Caldera de Montaña Blanca. Ten je možné obejít dokola (cestou vylezete na samotný vrchol Montaña Blanca). Pozor, že tam, kde se pak potřebujete odpojit z okruhu po obvodu kráteru, ta odbočka není úplně zřejmá, ale je označená naskládanými kameny (občas koukněte do mapy). Po sestupu se napojíte na tu cestu, po které jste ke kráterům přišli.

![Lanzarote - Caldera de Montaña Blanca](/data/2018/2018-12-16-lanzarote-kam-na-vylety/caldera-montana-blanca-2.jpg)

Pokud byste na Caldera de Montaña Blanca chtěli výlet s průvodcem, tak [je v nabídce na OutdoorVisit](https://www.outdoorvisit.com/tour/105-explore-the-magnificent-caldera-blanca-of-lanzarote/?utm_source=martinhujer.cz&utm_medium=web&utm_campaign=blog_lanzarote_post).

## Los Hervideros
Na západním pobřeží je několik míst, které stojí za zastávku. [Los Hervideros](https://goo.gl/maps/wqRjNtsXgZ32) je vyhlídka z útesů na mořský příboj (i v jeskyních). Název to má podle toho, že se tam jakoby _vaří_ voda.

![Lanzarote - Los Hervideros](/data/2018/2018-12-16-lanzarote-kam-na-vylety/los-hervideros.jpg)

## El Golfo a pár dalších věcí na západním pobřeží
Pokud pojedete od Los Hervideros dále, tak narazíte na pláž [Playa Montaña Bermeja](https://goo.gl/maps/PGt2JKjWSS32), která také stojí za vidění.
Nakonec dojedete do městečka [El Golfo](https://goo.gl/maps/ps6VetYKw6U2). Je tam spoustu rybích restaurací s výhledem na moře a na případný západ slunce. Až tam budete čekat, tak se určitě dojděte podívat na zelené jezírko [El Lago Verde](https://goo.gl/maps/qGebiQFTtSu).

![Lanzarote - Lago Verde](/data/2018/2018-12-16-lanzarote-kam-na-vylety/lago-verde.jpg)

## [Vrak lodi u Arrecife](https://www.amazinglanzarote.com/shipwreck-near-arrecife/)
Kousek od Arrecife můžete zastavit na [pláži, kterou zdobí vrak lodi](https://goo.gl/maps/c75rgMFKqZ92). (Zaparkovat můžete o pár desítek metrů dál, kde je před budovou dost místa.) Vrak tam je od roku 1981, kdy ta loď plula okolo Lanzarote a zjistili, že jim teče dovnitř. Arrecife jim nedovolilo jet do přístavu, protože kdyby se potopili uprostřed přístavu, tak by ho zablokovali. Místo toho je nasměrovali na mělčinu v písčité zátoce, kde je dodnes. Už delší dobu plánují, že vrak odstraní, ale zatím (říjen 2018) tam pořád je. Když jsme tam byli, tak z něj někdo dokonce skákal do vody.

![Lanzarote - Shipwreck Arrecife](/data/2018/2018-12-16-lanzarote-kam-na-vylety/shipwreck.jpg)

## Punta Mujeres
[Punta Mujeres](https://goo.gl/maps/vHnZcoNu1Pz) je městečko, kde naleznete přírodní "bazény" - ohraničený kus moře, kde se dá příjemně koupat.

## Pastelería San Antonio
Sladká tečka na závěr. [Pastelería San Antonio](https://goo.gl/maps/eKuLCXvqZXz) je pekárna/kavárna ve vesnici Tías. Stavovali jsme se tam dvakrát cestou z nějakého výletu na kávu a něco sladkého nebo slaného k jídlu.

# Závěr
Byli jsme na Lanzarote jen dva týdny, ale viděli jsme toho hrozně moc. Neumím si představit, že bychom na celý ostrov měli méně času. Opět se osvědčilo půjčené auto, i když večerní parkování v přeplněném Arrecife bylo náročnější. 

Pokud se budete chystat na Lanzarote a budete mít více času, tak doporučuji alespoň týden z toho strávit [na Fuerteventuře, tam je toho taky spoustu k vidění](/fuerteventura-kam-na-vylety/).

A pokud se chystáte do [Las Palmas na Gran Canarii, tak mrkněte na moje tipy na výlety](/las-palmas-gran-canaria-kam-na-vylety/).

# [AmazingLanzarote.com](https://www.amazinglanzarote.com/)

Vytvořil jsem ještě samostatný [web s informacemi o Lanzarote](https://www.amazinglanzarote.com/) (v angličtině).

