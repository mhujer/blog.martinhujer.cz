---
title: Povinné ručení od České Pojišťovny - Jak ho zlevnit?
---

Dlouhou dobu jsem měl **povinné ručení u České Pojišťovny** (dříve měli akci na přenos bonusu v rámci rodiny, což bylo dost výhodné). Každý rok mi přišel požadavek na zaplacení o trochu více než předchozí rok. Letos jsem se konečně rozhoupal prozkoumat, jestli nejde mít povinné ručení někde jinde levněji.

Jediný zajímavý parametr pro srovnání je **limit pojistného plnění**. Našel jsem tedy nějaký srovnávač povinných ručení a vyplnil údaje o autě podle stávající pojistné smlouvy. **Pozor**, pokud nechcete, aby vám někdo zkoušel vnutit pojištění a chcete ho jen srovnat, tak nezadávejte svoje telefonní číslo ani rodné číslo (Můžete použít třeba to z [Wikipedie](https://cs.wikipedia.org/wiki/Rodn%C3%A9_%C4%8D%C3%ADslo#Kontroln%C3%AD_%C4%8D%C3%ADslice)).

Ve výsledcích mě překvapilo, že Česká Pojišťovna (ano, tam, kde mám stávající smlouvu) nabízí povinné ručení se stejnými limity plnění levněji, než po mě chtějí teď zaplatit.

_A tím se dostáváme k tomu nejdůležitějšímu._

## **Jak snížit cenu povinného ručení u České Pojišťovny?**

Abych ověřil, že to srovnávač počítá správně, **spočítal jsem si povinné ručení přímo na webu České Pojišťovny**. Tam jsem zadával reálné údaje, protože už je stejně mají. A pokud zadáte jméno a rodné číslo, tak to i správně načte bonus za dosavadní bezeškodní průběh.

Výsledkem bylo kalkulace níže, **o osm set levnější**, než 3 231 Kč, které bych platil podle stávající smlouvy.

![Kalkulace povinného ručení u České Pojišťovny](/data/2019/2019-03-12-povinne-ruceni-ceska-pojistovna-zlevneni/povinne-ruceni-kalkulace.png)

Tabulku jsem si vytisknul a měl jsem v plánu se stavit na pobočce Česká Pojišťovny, starou smlouvu vypovědět a uzavřít novou.

Ale než jsem se k tomu dostal, tak mi volali, že jsem nedokončil online objednávku pojištění. A kupodivu uměli, bez nějakého přesvědčování, tu starou smlouvu zrušit a udělat novou na částku z online kalkulačky, bez toho abych musel někam chodit.

Podklady pak poslali e-mailem a smlouva byla uzavřena tím, že jsem zaplatil pojistné.

## **Na co si dát pozor u povinného ručení?**

Pojišťovny jsou uličníci, tak si všechno pořádně kontrolujte:

1. Promyslete **limity plnění**, což je maximum, kolik pojišťovna bude hradit v případě škody nebo újmy na zdraví. 
2. Kontrolujte, **jestli vám nezkusili prodat i něco dalšího** (třeba havarijní pojištění).
3. Pozor, že existující smlouvu lze **vypovědět nejpozději 6 týdnů před prodloužením**, takže to neodkládejte. 


## **Závěrem**

Dává smysl se každý rok podívat, jestli nemůžete mít povinné ručení levněji, ať už u&nbsp;stávající pojišťovny nebo někde jinde.
