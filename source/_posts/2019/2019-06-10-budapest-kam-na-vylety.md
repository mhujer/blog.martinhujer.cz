---
title: Budapešť - co vidět? Kam na výlety?
short: V květnu 2019 jsme byli v Budapešti a za těch pár dnů jsme toho stihli spoustu (včetně zajímavého hike), tak třeba se vám něco bude hodit jako inspirace.
---

V květnu 2019 jsme byli v Budapešti a za těch pár dnů jsme toho stihli spoustu (včetně zajímavého hike), tak třeba se vám něco bude hodit jako inspirace.

![Budapešť - výhled od Citadelly](/data/2019/2019-06-10-budapest-kam-na-vylety/budapest-vyhled-od-citadelly.jpg)

První zajímavostí Budapešti je název. Původně to totiž byla dvě samostatná města - Buda a Pešť, každé na jednom břehu Dunaje :-)


## Cesta do Budapešti
Původně jsme chtěli jet vlakem, ale Regiojet tam nejezdí (přímo) a s ČD nám to stačilo před dvěma roky do Varšavy. Takže jsme nakonec jeli Regiojet autobusem. A abychom zbytečně nestrávili celý den dovolené v autobuse, tak jsme jeli přes noc - ve 23 h z Florence. A ráno jsme kolem 6 h byli v Budapešti.


## MHD
MHD v Budapešti funguje super, mají tam metro, tramvaje a autobusy. Na vyhledávání spojení doporučuji buď Google Maps nebo přímo jejich mobilní appku BKK Futár (v obojím jsou realtime data o spojích - včetně případného zpoždění).

Nejvýhodnější je koupit si v automatu sadu 10 jízdenek, vychází to pak na cca 24 Kč za jednu. Jízdenky jsou nepřestupní (ale jde přestupovat mezi linkami metra). A nezapomeňte si je vždycky označit, prý tam revizoři (podobně jako v Praze), rádi číhají na turisty, kteří si koupí v automatu jízdenku a nenapadne je, si ji o pár metrů dál ještě označit.
Automat, kde jsme jízdenky zkoušeli koupit z nějakého důvodu nebral Revolut kartu.

Určitě doporučuji MHD používat, ušetří vám to spoustu času při přesunech.

## Peníze, HUF
V Budapešti je podobně draho jako v Praze. Na většině míst berou platební karty, ale ne všude. Na výběry z bankomatů si pořiďte [Revolut kartu](/revolut-karta/) (vybírám po €20 nebo €40). A pozor, v Budapešti je na každém rohu Euronet bankomat, kde velmi pravděpodobně zaplatíte zbytečné poplatky navíc. Doporučuji raději vybrat z bankomatu, který patří přímo pod nějakou banku - tam vás nebudou zkoušet odrbat.


## Bydlení
Bydleli jsme v Airbnb (konkrétně [v tomhle](https://www.airbnb.com/rooms/26179045)) blízko Deák Ferenc tér, což je lokalitou podobné jako Můstek. Kousek od metra, tramvají i autobusů a cokoliv v centru v docházkové vzdálenosti.

## Lodní výlet
Původně jsme chtěli jít na nějaký lodní výlet, ale nemohli jsme vybrat na který (každý měl nějaké dost negativní recenze). Nakonec jsme zjistili, že stojíme kousek od jedné ze zastávek lodního MHD. Na rozdíl od Prahy to není jen přívoz napříč řekou, ale naopak jede po celé délce města a staví na různých zastávkách na obou březích. Zásadní výhoda je, že lístek stojí 750 HUF (cca 60 Kč). Takže jsme se rozhodli si udělat výlet až na konečnou a zpět. Plavba centrem Budapešti je super a myslím, že ani na standardní boat tour toho o moc víc neuvidíte. Ale ještě zajímavější je, že pak vyjedete z centra a pluje se mezi zarostlými břehy, kde skoro nic není :-) Jako odpolední relax to bylo super.

![Budapešť - lodní výlet - parlament](/data/2019/2019-06-10-budapest-kam-na-vylety/budapest-lodni-vylet.jpg)

## Dohány Street Synagogue
[Velká synagoga](https://goo.gl/maps/9naiBsqRtb1RXxYA7) (opravdu se ji tak říká) je největší synagoga v Evropě (a asi třetí na světě).

Pro mě jedna z nej věcí, které stojí za to navštívit. Při vstupu do synagogy dostanete papírovou jarmulku, kterou musíte mít na hlavě. Mezi lavicemi jsou rozmístěny vlajky a můžete si vybrat jazyk a zúčastnit se komentované prohlídky. Super je, že ti průvodci jsou přímo členové místní židovské obce, takže ten výklad je hodně autentický (a tipuji, že se mezi průvodci liší).

![Budapešť - synagoga](/data/2019/2019-06-10-budapest-kam-na-vylety/budapest-synagoga.jpg)

## Památník obětem 2. světové války
[Památník](https://goo.gl/maps/bVuVSqndrWMAprAK9) není až tak zajímavý vzhledem, ale spíš politickými souvislostmi. V Maďarsku byly antisemitistické nálady už před příchodem nacistů a zároveň vláda Němcům ochotně pomáhala s deportací židů. Takže se proti památníku hodně protestovalo, až ho nakonec dokončili potají v noci. Detailněji [viz článek na Reuters](https://www.reuters.com/article/us-hungary-holocaust-german-memorial/hungary-pm-defends-contested-monument-to-nazi-victims-idUSBREA0L1H820140122). Hned vedle toho "oficiálního" památníku je protestní památník, kde je mezi sloupky natažený ostnatý drát se zavěšenými fotkami obětí a vysvětlujícím textem v různých jazycích. A pod tím jsou umístěné kufry a svíčky. 

![Budapešť - Památník obětem 2. světové války](/data/2019/2019-06-10-budapest-kam-na-vylety/budapest-pamatnik-1.jpg)


## Památník na břehu Dunaje
Na břehu Dunaje najdete [památník připomínající](https://goo.gl/maps/RsLCJqCrZqMnKqzP8) těch, kteří byli zastřeleni maďarskou nacistickou stranou během 2. světové války přímo na břehu řeky. Viz [článek na Wikipedii](https://en.wikipedia.org/wiki/Shoes_on_the_Danube_Bank).

![Budapešť - Památník na břehu Dunaje - boty](/data/2019/2019-06-10-budapest-kam-na-vylety/budapest-danube-boty.jpg)

## St. Stephen's Basilica (Szent István Bazilika)
[St. Stephen's Basilica](https://goo.gl/maps/kk8vqMRuGn3XrJ848) je zajímavá zejména tím, že se dá dostat na věž se super výhledem.

![Budapešť - Szent István Bazilika](/data/2019/2019-06-10-budapest-kam-na-vylety/budapest-szent-istvan-bazilika.jpg)


Na náměstí před bazilikou mají zmrzlinu, kterou naskládají do tvaru květu.

![Budapešť - Szent István Bazilika - zmrzlina](/data/2019/2019-06-10-budapest-kam-na-vylety/budapest-szent-istvan-bazilika-zmrzlina.jpg)


## Citadella

[Citadella](https://goo.gl/maps/jPVhKFpFPQP5V2F87) je pevnost se sochou na kopci. Něco jako Vítkov v Praze. Je odtamtud hezký výhled.

![Budapešť - výhled od Citadelly](/data/2019/2019-06-10-budapest-kam-na-vylety/budapest-vyhled-od-citadelly.jpg)

## Hrad Buda

K [Hradu Buda](https://goo.gl/maps/vfeN5iW8wFpivwDZ7) buď můžete vyjít pěšky nebo lanovkou jako je na Petřín. Na rozdíl od Petřína je to tady výrazně menší kopec. A pokud tam nebudete hned ráno, tak tam bude velká fronta.

![Budapešť - Funicular](/data/2019/2019-06-10-budapest-kam-na-vylety/budapest-funicular.jpg)

Před [prezidentským palácem](https://goo.gl/maps/sQbvCKYaSkzMXppHA) můžete vidět střídání stráží. Případně, pokud tam budete tak brzy jako my, tak _instalaci_ stráží :-)

![Budapešť - stráže](/data/2019/2019-06-10-budapest-kam-na-vylety/budapest-palac-straze.jpg)

Na hrad se stojí za to dojít podívat i v noci, u [kostela svatého Matyáše](https://goo.gl/maps/spxwAzBCpx8NH5e48) je na hradbách ochoz, kam se dá v noci zadarmo (přes den tam vybírají vstupné). Je odtamtud hezký výhled na noční Budapešť. Pokud se vám to v noci nechce nahoru šlapat pěšky, tak můžete dojet autobusem skoro až k tomu kostelu.

![Budapešť - Kostel sv. Matyáše - noční](/data/2019/2019-06-10-budapest-kam-na-vylety/budapest-kostel-svateho-matyase.jpg)

![Budapešť - noční](/data/2019/2019-06-10-budapest-kam-na-vylety/budapest-nocni.jpg)


## Margaret Island
[Margaret Island](https://goo.gl/maps/f9odLkoRvwGU7vGz5) je takový relaxační ostrov s lesoparkem, lavičkami, restauracemi, zoo a běžeckou dráhou s měkkým povrchem.


## Lázně
[Lázně Széchenyi](https://goo.gl/maps/GhCipiBwSo183LENA) také určitě stojí za návštěvu, ale ve výsledku to byla hromada přeplněných bazénů s horkou a různě smrdutou vodou.


## Park se jezírkem
Lázně se nacházejí v parku, kde je také docela velké jezírko s [půjčovnou šlapadel](https://goo.gl/maps/pmQpZSYoRhnMGawAA).

![Budapešť - šlapadla](/data/2019/2019-06-10-budapest-kam-na-vylety/budapest-slapadla.jpg)


## Výlet z Dömösu do Visegrádu

Za mě asi nejlepší věc z Budapešti, i když nebyla v Budapešti. Autobusem (spol Volánbusz) jsme vyrazili do vesničky Dömös a odtamtud jsme přes kopce a lesy došli do Visegrádu.

![Budapešť - Dömös - Visegrád hike - mapa](/data/2019/2019-06-10-budapest-kam-na-vylety/budapes-Domos-Visegrad-hike-mapa.png)
([záznam trasy na Wikiloc](https://www.wikiloc.com/hiking-trails/domos-visegrad-hike-43230032))

Byla to krásná cesta lesem s hezkými výhledy.

![Budapešť - Visegrád hike - les](/data/2019/2019-06-10-budapest-kam-na-vylety/budapest-visegrad-hike-1.jpg)

![Budapešť - Visegrád hike - výhledy](/data/2019/2019-06-10-budapest-kam-na-vylety/budapest-visegrad-hike-2.jpg)

Cestou jdete kolem rozhledy Prédikálószék, odkud je výhled na Danube Bend, což je ohyb na Dunaji. Prostě jako vyhlídka Máj.

![Budapešť - Visegrád hike - rozhledna Prédikálószék](/data/2019/2019-06-10-budapest-kam-na-vylety/budapest-visegrad-hike-4.jpg)

![Budapešť - Visegrád hike - Danube bend](/data/2019/2019-06-10-budapest-kam-na-vylety/budapest-visegrad-hike-3.jpg)

Následně dojdete do vesnice Pilisszentlászló, kde doporučuji restauraci [Kis Rigó Vendéglő](https://goo.gl/maps/TAky7JbE72AW49Rt9). Mají krůtu v těstíčku s ananasem a posypané skořicí (_pineapple turkey_)

![Budapešť - Visegrád hike - pineapple turkey](/data/2019/2019-06-10-budapest-kam-na-vylety/budapest-visegrad-hike-5.jpg)

Odtamtud pak pokračujete scénickou lesní cestou podél potoka až do Visegrádu. Tam už jsme si po 20 km stihli dát jen jednoho Bernarda (všude mají česká piva!) a jeli jsme autobusem zpět.


## Jídlo a pití

### Burger Market
[Burger Market](https://goo.gl/maps/FtMNFCLcJAFzzZUn7) jsme měli kousek od bytu a zajímavý je tím, že v jednom prostoru mají kromě burgerárny také taco a pasta bary.

### Food market
[Food market](https://goo.gl/maps/zWZ1cmKWNkYseXcQ9) jsou různé foodtrucky, podobné Manifesto Marketu u Masaryčky v Praze.
![Budapešť - Food market](/data/2019/2019-06-10-budapest-kam-na-vylety/budapest-food-market.jpg)

### Trh
Vnitřní [trh](https://goo.gl/maps/huMg9xY9qphJTh4H7), kde se dá koupit spoustu zajímavých věcí. Určitě doporučuji koupit mletou papriku (koření). A u stánku v patře ochutnat nějaký netypický langoš.
![Budapešť - trh](/data/2019/2019-06-10-budapest-kam-na-vylety/budapest-trh.jpg)

### Kavárny
* [Forest Café](https://goo.gl/maps/5SvbkQGMvkJq2u2p6) příjemná pidikavárna
* [Espresso Embassy](https://goo.gl/maps/UUzwmrAer72c74hRA) - výborná kavárna, byli jsme tam dvakrát nebo třikrát. Nezapomeňte vyzkoušet dort s pekanovými ořechy.
* [Kalap Bistro](https://goo.gl/maps/bMXSoYQLoEtZnv4WA) - parádní snídaně


## Závěr

Budapešť určitě stojí za návštěvu, z ČR je to kousek. A i za pár dnů se toho dá stihnout spoustu. Určitě doporučuji si nechat čas na ten hike.
