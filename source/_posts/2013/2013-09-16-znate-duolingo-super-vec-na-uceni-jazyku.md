---
title: Znáte Duolingo? Super věc na učení jazyků
---

<img src="/data/2013/2013-09-16-znate-duolingo-super-vec-na-uceni-jazyku/2013-09-16-duolingo-0-duolingo-owl.png" style="float:right"/>
Znáte [Duolingo](https://www.duolingo.com/)? Je to pěkná webová aplikace na učení jazyků. Můžete se učit němčinu, španělštinu, italštinu, francouzštinu nebo portugalštinu. Drobnou nevýhodou může být to, že výchozím jazykem je angličtina, takže se neučíte čeština -> němčina, ale angličtina -> němčina. Na druhou stranu si zas prosvištíte i spelling anglických slov.

Funguje to na principu interaktivních cvičení, kdy buď vybíráte správnou odpověď z nabídky nebo ji píšete sami. Případně tam jsou poslechová cvičení (musíte napsat, to co vám řekli) nebo naopak musíte sami něco říci a kontroluje vám to výslovnost (funguje to až překvapivě dobře).

![Duolingo - ukázka 1](/data/2013/2013-09-16-znate-duolingo-super-vec-na-uceni-jazyku/2013-09-16-duolingo-1-duo1.png)

![Duolingo - ukázka 2](/data/2013/2013-09-16-znate-duolingo-super-vec-na-uceni-jazyku/2013-09-16-duolingo-2-duo2.png)

Jednotlivá cvičení jsou v lekcích, které jsou uspořádány do stromu a postupně se vám odemykají:

![Duolingo - strom znalostí](/data/2013/2013-09-16-znate-duolingo-super-vec-na-uceni-jazyku/2013-09-16-duolingo-3-duo-tree.png)

Během toho, co děláte cvičení si [Duolingo sbírá data](http://duolingo.tumblr.com/post/41960192602/duolingos-data-driven-approach-to-education) o tom, jak vám to jde, takže pak vám v lekcích může nabízet slovíčka, která často motáte. A tím, že ta učící data sbírají od spoustu lidí, tak vidí, s kterými věcmi je problém a mohou je vylepšovat.

Mají i aplikace pro Android/iOS (i pro tablety) (doufám, že WP8 bude brzy), takže se nemusíte učit jen u počítače. Aplikace si dokonce umí stáhnout několik lekcí dopředu offline, takže se můžete učit i bez internetu (a ono se to pak sesynchronizuje zpět).

Z jedné [studie](https://techcrunch.com/2013/01/17/study-learning-spanish-with-duolingo-can-be-more-effective-than-college-classes-or-rosetta-stone/) vychází, že se po 34 hodin používání Duolinga umí člověk stejně španělsky jako po semestru španělštiny na VŠ (a to je pěkné, ne?).

**Jo a celé to je zadarmo. Jak je to možné?** Mají to vymyšlené tak, že peníze budou získávat za crowdsourcované překlady (pokud se 5 lidí shodne na stejném překladu, tak to asi bude správně). Aby měl kdo překládat, tak je potřeba lidi ten jazyk nejdříve naučit a pak teprve jim nabízet překládání jako procvičování. Nicméně pokud nechcete, tak se těmi překlady vůbec nemusíte zabývat a můžete jen dělat cvičení.

Duolingo je i gamifikované, takže za úspěšně splněné lekce a procvičování sbíráte body, můžete vidět, kolik bodů mají vaši kamarádi apod. U jazyka se říká, že je dobré se učit pravidelně, takže vám Duolingo ukazuje i kolik dní v řadě jste získali alespoň nějaké body (teď mám 29). A snažím se každý den (hned ráno) udělat alespoň několik cvičení, aby to dalo kolem 50 bodů.

<img src="/data/2013/2013-09-16-znate-duolingo-super-vec-na-uceni-jazyku/2013-09-16-duolingo-4-leaderboard.png" alt="Duolingo leaderboard" style="float:right"/>
Dříve to pár lidí používalo, ale teď už tam jsem sám a ostatní to flákají.
Mám podobný pocit jako tenkrát, když jsem hrál WoW na serveru, který jsem si rozjel u sebe na počítači... Takže až si dočtete článek a zaregistrujete se na Duolingu, tak si mě tam [nezapomeňte přidat](https://www.duolingo.com/Marthin).

Samozřejmě Duolingo nestačí jako jediný zdroj pro učení cizího jazyka, ale je to pořád lepší než nic. Já se na Duolingu učím němčinu a vzhledem k tomu, že i přes můj odpor mě na gymplu trochu gramatiky a slovíček naučili, tak to jde docela dobře. Kdo si pamatuje, jaký byl můj vztah k němčině na gymplu, tak mu musí být jasné, jak je Duolingo super :-)

[![Duoling - Duo Owl](/data/2013/2013-09-16-znate-duolingo-super-vec-na-uceni-jazyku/2013-09-16-duolingo-5-duolingo-banner.png)](https://www.duolingo.com/)
