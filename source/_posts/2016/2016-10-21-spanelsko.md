---
title: Španělsko - co by vám mohlo hodit
---

10\. října jsem odjel do Málagy za teplem a postupně jsem si poznamenal různé věci, které by se vám při cestování po Španělsku mohly hodit. Rozdělil jsem je do dvou částí - Španělsko obecně (tenhle článek, pokračování pod fotkou) a [Málaga (samostatný článek)](/malaga/).

> Na to, že na nějakou dobu odjedu už jsem se chvíli chystal, zařizoval spoustu věcí a podobně. Posledním pošťouchnutím byl kurz [Digitálního nomádství](https://www.naucmese.cz/kurz/digitalni-nomadstvi) s Adamem, který říkal *"Kupte si letenku a ostatní se už dořeší"* - no a další den jsem si koupil jednosměrnou Berlín - Málaga.

![](/data/2016/2016-10-21-spanelsko/spanelsko-malaga.jpg)

## Nakupování
Rád nakupuju v obchodě Mercadona - řetězec obchodů s potravinami. Je to ve stylu Albert - nejen jídlo ale i věci do domácnosti atd. Jsou skoro všude (minimálně v Barceloně i v Málaze). Bez problémů jde platit i bezkontaktní kartou (např. v Día supermercado až od €7)

Na výběry z bankomatů si pořiďte Revolut kartu (vybírám po €20 nebo €40, napíšu o ní samostatný článek)

Zkuste si najít trh (kvůli horku to je budova, ne stánky), ovoce a zelenina tam pravděpodobně bude levnější. Třeba tady v Málaze v Mercado de Huelin stojí kilo avokád od €1, v Mercadoně €4.65

### Fronty
Fronty v obchodech fungují jinak, nestojí se v řadě. Takže klidně můžete prohlížet zboží.

  - v Mercadoně u ryb se berou čísla a vyvolávají je (mají displej, ale někdy to jen říkají a nepřepínají to)
  - pokud nejsou čísla, tak se musíte zeptat, kdo je poslední (*¿Quién es el último?*) a pamatovat si, že jste na řadě za ním

## Siesta a neděle
Siesta se opravdu dodržuje a obchody (kromě velkých obchoďáků a turistických stánků) mají cca od 14 - 17h zavřeno.

V neděli a ve státní svátky jsou obchody zavřené úplně, tak si nezapomeňte nakoupit jídlo.

- **ProTip:** v Google Calendar si jde zapnout kalendář svátků ve Španělsku
- **ProTip:** chleba koupíte i v neděli v nějaké cafeterii


## Kavárny
Rád si dávám *café con leche* (něco jako capuchino s méně pěnou), stojí €1.3 - €1.6.

V kavárnách se často účtuje poplatek za "terasu/zahrádku" - cca €0.2, tak ať vás to nepřekvapí.

Spoustu lidí má doma Moka konvičku, takže pokud vám stačí dobrá káva, můžete si koupit v Mercadoně mletou a vařit si doma.

## Setkávání se s místními

I když kvůli nějakému pohodlí a méně stěhování (max jednou týdně) hledám bydlení přes [Airbnb](https://www.airbnb.com/c/mhujer), tak doporučuji určitě se zaregistrovat na [Couchsurfing.com](https://www.couchsurfing.com/) a najít si meetupy v tom místě, kde budete. Chodí na ně cizinci, kteří cestují a místní, kteří se chtějí potkávat s cestovateli.

Tady v Málaze jsem byl na CS Meetupu a na Language exchange (myšlenkou je vzájemné učení jazyků tím, že si povídáte - takže vlastně víceméně stejné jako meetup).

 Případně vyzkoušejte meetup.com (ale v Málaze ani v Granadě jsem tam na rozdíl od Couchsurfingu nic nenašel)

Je super umět alespoň [trochu španělsky](/jak-se-ucim-spanelsky/), protože místní anglicky spíš nemluví (kromě centra a kolikrát ani tam ne). Takže třeba to s tou frontou na trhu mi vysvětlili spolunakupující a mohl jsem jim na to odpovědět ve větách ;-) Zároveň si můžu vybírat Airbnb, kde je popis jen ve španělštině a jsem schopný se s hostiteli bavit i o komplikovanějších věcech.

Všichni používají WhatsApp, je to primární způsob komunikace - takže když dostanete na někoho číslo, tak je to velmi pravděpodobně WhatsApp číslo.

## Bydlení
Už jsem zmiňoval, že bydlení hledám přes [Airbnb](https://www.airbnb.com/c/mhujer), abych měl alespoň trochu jistotu a klid na práci (a přesouvám se po týdnu). Pokud to je možné, tak vybírám pokoj v bytě, kde ten pronajímatel zároveň bydlí. Spoustu nabídek jsou totiž byty celé nabízené po pokojích na Airbnb na kšeft a majitel tam nebydlí (naopak má takových bytů více). Sice se v takových bytech můžete potkat s dalšími cestovateli, ale já dávám přednost autentickému bydlení s místními (je to vlastně takový placený Couchsurfing s trochou garancí).

Pronajímatelé vám dávají obrovskou důvěru, když vás nechají u sebe doma, tak ji nezklamte!


> (článek budu postupně doplňovat)
