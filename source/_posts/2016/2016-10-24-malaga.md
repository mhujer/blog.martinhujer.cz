---
title: Málaga - co vidět a navštívit?
showTravelLinks1: true
---

Během dvou týdnů v Málaze (10.10. - 23.10.) jsem nasbíral pár tipů, které vám pomohou si pobyt užít ještě více. ([Tipy ke Španělsku](/spanelsko/) obecně jsem sepsal v [samostatném článku](/spanelsko/)).

> **V lednu 2018 jsem byl v Málaze znovu a nasbíral jsem další tipy, které jsem dal do samostatného článku [Málaga - co kdy, kde a jak? Podruhé.](/malaga-podruhe/)**

![Malagueta](/data/2016/2016-10-24-malaga/malaga-arena.jpg)

## Bydlení
První týden jsem bydlel v centru (~200m od Picassova muzea), což bylo super na prozkoumávání města. Nevýhodou bylo, že v ulici bylo několik barů a Španělé v pátek a sobotu rozhodně nekončí o půlnoci (a ještě v úterý - protože mi tam vyšel středeční svátek). Ale se špunty do uší to nebyl problém. A mít to kamkoliv kousek bylo super.
 
Druhý týden jsem bydlel v pokoji v domku se zahradou v Huelinu (taková rezidenční čtvrť), kousek od pláže. Byl tam klid a blízko na trh, jen na meetupy do centra to holt byla 3km procházka podél moře.

## Co navštívit
 
V neděli má většina muzeí a památek odpoledne a navečer vstup zdarma (doporučuji čas vždycky ověřit na webu)
  
 - **[Teatro Romano](https://goo.gl/maps/z5nAZGmjMDA2)** - vykopaný kus starého římského amfiteátru - vstup zadarmo (nemají to napsané zvenku), pozor na otevírací dobu - vyšlo mi to až napotřetí, co jsem šel okolo
 - **[Museo Picasso](https://goo.gl/maps/6CYv5DY7h7P2)** - v neděli 17-19 zdarma (místo €7). Kolem 17h tam byla dost dlouhá fronta, ale o něco později tam už nečekal skoro nikdo. Když je vstup zdarma, tak si za €1 můžete půjčit audioguide (jinak je v ceně). Pokud, podobně jako já, moc nemáte přehled o umění, tak doporučuji si nejdříve o [Picassovi přečíst na Wikipedii](https://en.wikipedia.org/wiki/Pablo_Picasso). Diky tomu a audioguide jsem si to příjemně užil. Jo ať vás to nepřekvapí, při vstupu rentgenují batohy.
 - **[Castillo de Gibralfaro](https://goo.gl/maps/gfiTqxizj6z)** - hrad na kopci s výborným výhledem do okolí. Cestou půjdete okolo vyhlídky a z ní můžete odbočit po pěšince, která cestu nahoru prodlouží asi o půl kilometru - ale stojí to za to (je z ní mj. focená ta fotka nahoře). A úplně super je vyjít si na vyhlídku v noci a podívat se na osvětlené město. V neděli odpoledne je vstup do hradu zdarma (jinak myslím €2). A až budete na hradě, tak se kromě rozhlížení z hradeb podívejte dovnitř, pěstují tam různé věci, které se tam pěstovaly v době, kdy ho arabové postavili.
 - **[Alcazaba](https://goo.gl/maps/BdMLhvWUJhu)** - arabská pevnost, v neděli odpoledne vstup zdarma (jinak myslím €2)
 - **[Parque del Oeste](https://goo.gl/maps/E8i3m96vGZy)** - nádherný park v Heulinu - sochy, fontánky, rybník s černými labutěmi a želvičkami. Má dvě části, které jsou propojené podchodem pod silnicí.
 - **Couchsurfing meetupy** - viz kapitola *Setkávání se s místními* v [Tipy ke Španělsku](/spanelsko/).
 
 
## Praktické
 
- **Voda**  - nejdřív jsem ji tahal ze supermarketu, ale pak jsem zjistil, že jde pít i tu z vodovodu. Místní ji moc nepijí (nebo si ji filtrují), protože jim nechutná, ale podle mě se dá (a nic mi z ní nebylo).
- **[Mercado de Huelin](https://goo.gl/maps/ex2GqgJn8gG2)** - místní trh, kilo avokád od €1, v Mercadoně €4.65. Většina věcí je výhodnější ve větších objemech (2 kg mandarinek €1.8 apod). Prodávají se tam jak *bananas*, tak *plátanos canarias*, což jsou banány z kanárských ostrovů - a podle mě jsou o něco chutnější. (hned vedle trhu jsem našel [příjemnou kavárnu](https://goo.gl/maps/1ve9aJyrAgN2) s dobrými churros).
- **Déšť** - za ty dva týdny to hodněkrát vypadalo na déšť, AccuWeather hlásil bouřku na každý den. A pršelo 2× a bouřka nebyla ani jedna. Takže se neděste deště a nerušte si program. Ale pro jistotu si vezměte do batohu větrovku.
