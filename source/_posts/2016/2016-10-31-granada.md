---
title: Granada - co navštívit? Kam na výlety?
---

V Granadě jsem pobyl týden a zjistil jsem pár věcí, které vám pomohou si pobyt užít ještě více. ([Tipy ke Španělsku](/spanelsko/) obecně jsem sepsal v [samostatném článku](/spanelsko/)).

![Sierra Nevada](/data/2016/2016-10-31-granada/granada-sierra-nevada.jpg)

## Bydlení
Bydlel jsem trochu dál od centra, což na jednu stranu bylo super, protože to byl domek s předzahrádkou, kde rostl pomerančovník a citrónovník, ale zas to bylo všude daleko. Příště bych asi vybral něco blíže k centru.

## Co navštívit

- **[Alhambra](https://www.alhambradegranada.org)** - top věc v Granadě. Jde o zachovalou arabskou pevnost, palác a zahrady. Prý je to skoro nejnavštěvovanější památka ve Španělšku. Projevuje se to mimojiné tím, že vstupenky byly i v říjnu vyprodané na dva týdny dopředu. Pokud, podobně jako já, nebudete dopředu vědět, kdy budete v Granadě, tak existuje druhá varianta a to koupit lístky na ten den ráno na místě. Funguje to tak, že tak od půl sedmé se u prodeje lístků začne tvořit fronta na tu část lístků, které nepustili do předprodeje. Pokladna se otevírá v osm. Já tam dorazil na sedmou a byl jsem tak v polovině fronty a dovnitř jsem se dostal kolem deváté. Těsně před rozedněním je zima, tak si na stání ve frontě určitě vezměte teplé oblečení (jakože fakt!). Ale rozhodně to stojí za to.

![Alhambra](/data/2016/2016-10-31-granada/alhambra.jpg)

- **[Mirador San Nicolás](https://goo.gl/maps/9CnEEtRYL4D2)** - na Alhambru je nejlépe vidět z druhého kopce, od kostela San Nicolás. Je tam spousta turistů a prodejců cetek. Nejlepší čas je asi kolem půl třetí až třetí odpoledne, kdy většina lidí obědvá.
- **[Mirador de San Cristobal](https://goo.gl/maps/1xuGzRALYNs)** - je méně main-streamová vyhlídka, ze které je vidět na Granadu. Ten kostel San Cristobal je zajímavý tím, že ho postavili místo mešity z kamenů ze kterých byla ta mešita, takže má na stěnách kameny s arabskými nápisy.  
- **[Catedral de Granada](https://goo.gl/maps/qr2nJTsLB1n)** - velká katedrála, ale tím, že už jsem letos byl v hodně podobných, tak mě to moc nebavilo (všechny jsou plus mínus stejné)
- **[Jardín Botánico de la Universidad de Granada](https://goo.gl/maps/9o7yangQUPU2)** - botanická zahrada od Univerzity Granada - oáza klidu v centru města, lavičky, místní toulavé kočky
- **[Parque García Lorca](https://goo.gl/maps/SM7Nd2X8Scu)** - nádherný park okolo domu, kde v Granadě bydlel básník [Federico García Lorca](https://en.wikipedia.org/wiki/Federico_Garc%C3%ADa_Lorca)
- **[Sierra Nevada](https://goo.gl/maps/SsmcaXSzkAL2)** - kousek od Granady je pohoří Sierra Nevada, kde národní park a zároveň spoustu sjezdovek. Mimo lyžařskou sezónu se tam dá dostat autobusem jednou denně ráno v 9h z autobusáku a odpoledne v 16h zpět (nebo samozřejmě autem). Granada je cca 700 m.n.m. a autobus vás vyveze do 2500 m.n.m. Já se pak vypravil na [Pico de Veleta](https://goo.gl/maps/SsmcaXSzkAL2) (3396 m.n.m.). Skoro až nahoru vede silnice, ale mnohem lepší je zkracovat si zatáčky po cestičkách (offline Mapy.cz FTW!). Vzhledem k tomu, že nejsem nějaký extra horal, tak mě docela překvapilo, že chůze do kopce ve vyšší nadmořské výšce je opravdu náročnější. Po návratu jsem zjistil, že ta hora, na kterou jsem si udělal sobotní procházku je 4. nejvyšší ve Španělsku :-)

- **Couchsurfing meetupy** - viz kapitola *Setkávání se s místními* v [Tipy ke Španělsku](/spanelsko/).
 
 
## Praktické
 
- **Voda z vodovodu** - moc dobrá
- **V noci zima** - v říjnu už bylo v noci a ráno chladno, kolem 10°C, ale přes den 25°C, tak s tím počítejte
