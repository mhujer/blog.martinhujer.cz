---
title: 3MS Malé a střední podniky v tržním prostředí - zhodnocení
---

**Update 19. 1. 2015** - *[Monika Barton byla z VŠE zřejmě odejita](http://www.katkajirinova.cz/news/dva-tisice-rocne-dost-dobry-duvod/) (druhá část článku + už není u předmětu v ISISu na další semestr), čímž se víceméně zruší nejlepší předmět z vedlejšky, takže už ji spíš nedoporučuju zapisovat.*

Občas se mě někdo ptá, jestli se mi líbila vedlejška, kterou jsem na VŠE studoval a jestli bych mu ji doporučil.

Nevím, jestli je koncept vedlejších specializací běžný i jinde než na VŠE. Každopádně funguje to tak, že si na magistru kromě svého oboru (hlavní specializace, major) vyberete a odstudujete další mini-obor (minor). Je na to vyhrazených 30 ECTS kreditů, tedy jeden semestr. A typicky si vedlejšku vybíráte z úplně jiného oboru, než je váš hlavní.

Já si jako vedlejšku vybral [3MS Malé a střední podniky v tržním prostředí](http://km.fph.vse.cz/pro-studenty/vedlejsi-specializace/?page_id=318)

Výstupem mělo být: *"Vedlejší specializace je koncipována jako samostatný program umožňující budoucímu absolventovi snazší zvládnutí a výkon řídicí funkce v malém a středním podniku nebo založení a řízení vlastní firmy."*, což mi dávalo smysl.

A jaké to teda vlastně bylo?
===================================
- zajímavé, zábavné a [inspirativní](http://finmag.penize.cz/kaleidoskop/279610-mor-jmenem-inspirace)
- náročné ?
- užitečné ?
- lišilo se to předmět od předmětu

Zajímavé, zábavné, inspirativní
=========================
Vzhledem k tomu, že naprostá většinu přednášek v celé VS mají na starosti hosté, většinou podnikatelé (Radim Jančura, Tomáš Březina, Martin Hausenblas, a další), tak to není o nějaké nalévárně teoretických znalostí, ale spíše o poznatcích z praxe. Na druhou stranu je otázka, kolik těch poznatků z praxe je přenositelných i pro moje použití. Ale vzhledem k tomu, že jsem na podobné přednášky občas chodil i dříve, tak tohle hodnotím jako plus.

Náročné?
========
Mám to naschvál s otazníkem, protože je to diskutabilní. Obecně nemám moc rád předměty, kde se přes semestr nic moc neděje, ale je nutné se toho spoustu jednorázově naučit ke zkoušce. Většina vedlejšky byla opačná - jednotlivé zkoušky a testy byly docela jednoduché. V každém předmětu ale byla obrovská nálož různých seminárek, semestrálek, esejí a týmových projektů. Vzhledem k tomu, že mám docela zvládnutý timemanagement a jsem zvyklý věci řešit průběžně, tak mi to přišlo docela na pohodu. Ale chápu, že někdo preferuje nic moc neřešit a pak se nadrtit na zkoušku.

Užitečné?
==========
Tohle je opět s otazníkem, protože nemám pocit, že by mi vedlejška něco moc dala, co bych mohl využít do praxe. Vzhledem k tomu, že už jsem něco o podnikání věděl a českou startupovou scénu sleduji, tak ty základní věci pro mě nebyly nové a zbytek je použitelný "až budu mít firmu s 50 zaměstnanci". Ale třeba se nějaká užitečnost projeví později, nějak neočekávaně. Ale určitě pro mě bylo přínosné to, že se dělá spoustu týmových projektů, semestrálek a podnikatelských plánů, které se prezentují a prezentují, takže jsem si potrénoval prezentační dovednosti.
	
3MA544 Podnikání malých a středních firem 1 (LS 2012/13)
========================================
Přednášejí externisté, což je fajn (viz výše). Nicméně jako velký fail beru to, že přednášky jsou prezentované jako nepovinné, ale za každý napsaný feedback přednášejícímu (co si z přednášky odnáším) jsou 2b, za semestr tedy 20b (takže jsou de facto povinné *"nemusíte tam chodit, ale za trest dostanete o stupeň horší známku"*). Externí přednášející se pak diví, že i na přednášku v 18h je učebna plná. Dávalo by mi větší smysl, kdyby na přednášce bylo místo 40 lidí jen 15, které téma opravdu zajímá, než plná učebna, kdy většina lidí stejně řeší něco jiného.
Cvičení byla středně k ničemu, po 3-4 členných týmech se postupně zpracovávala a prezentovala témata z učebnice.

3MA545 Podnikání malých a středních firem 2 (ZS 2013/14)
========================================
Podobné jako 3MA544, s tím že externisté jsou spíše odborníci na jednotlivé oblasti a mají na starosti i cvičení. A z toho co povídají, je potom test, na který neexistuje jiný rozumný zdroj než přednášky + cvičení + slidy, takže přednášky opět povinné.
V LS 2012/13 to bylo tak, že zbytek VS byl po-út a tenhle předmět až v pátek, takže jsem si ho o semestr odložil.

3MA546 Strategie a podnikatelský plán v MSP (LS 2012/13)
========================================
Pro mě asi nejužitečnější předmět, jak už je jasné z názvu, tak se v předmětu řeší hlavně sestavení podnikatelského plánu (je to těžší, než by člověk na první pohled řekl). Fajn je, že podnikatelský plán vám pak okomentuje reálný investor.  A také se trochu řeší strategie podniku (což už mi přišlo méně přínosné, protože to je abstraktnější a víc závislé na konkrétní firmě).

3MA547 Moderní trendy v malém a středním podnikání (LS 2012/13)
===============================================
Hodně zábavný, zajímavý a inspirativní předmět. Přednášky opět externí, zajímaví lidé, kteří mají něco do činění s jednotlivými probíranými oblastmi - ale od 7:30 :(
Cvičení byla jedna z mála za celou VŠE, na která jsem se těšil (ještě SoMaDo!).

3MA543 Podnikatelské praktikum (LS 2012/13)
=================================
Haluzný předmět, který zrovna v tom semestru, kdy jsem ho měl, epicky pivotoval.
Na přednáškách se střídaly dvě zmatené nepříjemné dámy. Přednášky byly spíš workshopy, kde se měl řešit rozjet nějakého vlastního podnikání (povinně). A neumím si představit, že by někdo rozumný šel do podnikání s lidmi, které zná asi den.
Vzhledem k tomu, že asi pivotovali nějak na poslední chvíli, tak cvičící byl překvapený, když jsme mu říkali, že je všechno jinak a pak se šel podívat na druhou přednášku, aby věděl, co se vlastně děje :D
No, ještě že už to je za mnou (další semestr to prý nebylo o nic lepší).

Státnice
=======
Byly víceméně o tom, co nejpřesněji odříkat, co je v knížkách.
Tím, že jsem je měl o semestr později než většinu předmětů VS, tak se občas v předmětech něco změnilo Třeba 3MA546 se více zaměřilo na povídání o nějakých strategiích, které jsme v předchozím semestru moc neřešili - byl místo nich Lean Canvas (takže jsem strategie v knížce jen prolétl). Podobně 3MA547, na které existují skripta v PDF, ale ta mají v ISISu studenti přístupná jen v daném semestru, takže mezitím vyšla nová rozšířená edice :-/


Shrnutí
======
Vedlejší specializaci 3MS Malé a střední podniky v tržním prostředí bych doporučil někomu, kdo toho o podnikání mnoho neví. Případně plánuje v nejbližší době začít podnikat. V takovém případě by se z vedlejšky daly vytěžit užitečné kontakty a případně konzultace s lidmi z praxe, ke kterým je jinak mnohem těžší se dostat.
Ale asi bych ji už nedoporučil jako oddechovou nenáročnou vedlejšku, protože těch věcí přes semestr byla fakt fůra a co jsem slyšel, tak poslední semestr toho ještě přibylo. Zároveň bych ji ani nedoručil těm, kteří už něco o podnikání a startupech vědí.

Doufám, že se článek nikoho nedotkne, ale dává mi smysl říkat věci na rovinu, protože jen tak se něco může posunout dále.

**Co si tom myslíte? Studovali jste také tuhle vedlejšku? Nebo jinou a lepší?**

![](/data/2014/2014-03-03-3ms-male-a-stredni-podniky-v-trznim-prostredi-zhodnoceni/2014-03-03-3MS-s.jpg)
