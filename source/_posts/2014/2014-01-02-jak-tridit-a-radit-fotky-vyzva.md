---
title: Jak třídit a řadit fotky? + Výzva!
---

Už jsem psal o tom, [jak dát dohromady fotky z více foťáků](/jak-dat-dohromady-fotky-z-vice-fotaku/), dnes se budu zabývat tím, jak si pak fotky z různých akcí uspořádat v počítači.

Začal bych tím, že pro práci s fotkami nepoužívam žádný specializovaný program, jen [IrfanView](http://www.irfanview.com/) a TotalCommander, kde si pomocí CTRL+SHIFT+F1 přepínám na zobrazení náhledů.

Jak organizovat fotografie v počítači
---------------
Častý způsob, jak si pojmenovávat složky s fotkami je podle události a připojit k tomu rok. Pak vzniknou složky jako `Vánoce 2013`, `Velikonoce 2013`, nebo `Řecko 2013`. Velkou nevýhodou je, že když je seřadíme abecedně, tak nejsou seřazené chronologicky.
Jako nejlepší způsob se mi osvědčilo je pojmenovávat `ROK-MĚSÍC-DEN AKCE` (`YYYY-MM-DD AKCE`). U vícedenních akcí používám jako datum poslední den akce. Takže to pak vypadá jako `2013-12-04 Ples VŠE` nebo `2014-01-01 Silvestrovský Outdoor` (důležité jsou i počáteční nuly). Pak se složky s fotkami řadí správně.

Jak zálohovat fotografie
--------------------------------------
O [zálohování obecně už jsem psal](/zalohujete-meli-byste/). Fotky mám uložené ve Skydrive a zároveň je ještě pravidelně ukládám na exterňák (při zálohování jen na exterňák pozor na to, že pokud vám zloděj ukradne notebook, tak dost možná vezme i exterňák, který bude vedle na stole).

Jak probrat fotografie
---------------
Když se dříve fotilo na film, tak si každý fotku rozmyslel a fotil jen zajímavé věci, protože každý fotka přišla na několik korun. Dnes se jich na každé akci nafláká spoustu a maximálně se vymažou rozmazané a zařadí do správně pojmenované složky.
Kdy jste si naposledy prohlíželi fotky zpátky? Já už dlouho ne, protože se mi nechce prohlížet 500 fotek z dvoudenní akce. Dává mi smysl si nechat jen 30-50 nejhezčích z akce (případně x počet dnů akce), protože to už se dá prohlédnout a bude mě to bavit.

Výzva!
--------
Pouštím se do třídění fotek (aktuálně mám 18 GB a 11 tisíc fotek) a postupně je budu probírat a nechávat si jen ty nejhezčí. Nechcete se připojit a dát si pravidlo, že každý den večer místo sezení u Facebooku protřídíte jednu složku fotek? Pokud se chcete společně motivovat, tak napište jako nový komentář, kolik fotek máte a kolik místa zabírají (pravé tlačítko v průzkumníkovi na složku s fotkami). A řekněme každých 14 dní napište jako odpověď na svůj komentář aktuální stav. Já ho budu dopisovat přímo sem, na konec článku.

- 2.1.2014: 11 009 fotek (18,1 GB)
- 15.1.2014: 10 267 fotek (17,4 GB)
- 30.1.2014: ...
- 6.4.2014: 10 894 fotek (18,4 GB) //nějak se mi to vymklo a spíš přibývají než ubývají
- ...
- ...
- 6.10.2016 20 245 fotek (52,3 GB), no nějak se to nedaří, ale zas jsem si do počítače přendal i nějaké z DVD ze školy a tak.


Budu také rád, pokud se v komentářích podělíte o svůj systém na organizaci a zálohování fotek.
