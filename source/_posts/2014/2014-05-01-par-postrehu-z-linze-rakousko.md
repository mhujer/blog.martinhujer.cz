---
title: Pár postřehů z Linze (Rakousko)
---

Kolem Velikonoc jsem byl týden za [Ivčou](http://erasmuslinz2014.blogspot.co.at/) v Linzi a i když to je na poznání nějaké kultury hrozně krátká doba, tak mám pár zajímavých postřehů, o které se chci podělit.

![](/data/2014/2014-05-01-par-postrehu-z-linze-rakousko/2014-05-01-Linz-01.jpg)

Kouření
---------
Občas se objeví nějaká tendenční mapka, kde ČR je poslední země EU, kde se může v restauracích kouřit a kde je Rakousko označeno jako "v restauracích kouření zakázáno". A to není pravda. V Rakousku se provozovny pod 50m2 mohou rozhodnout, jestli budou kuřácké nebo nekuřácké a ty větší musí být nekuřácké nebo mít stavebně oddělené prostory pro kuřáky (takže žádný zákaz, ale spíš skoro stejně jako v ČR). ([zdroj](https://cs.wikipedia.org/wiki/Seznam_z%C3%A1kaz%C5%AF_kou%C5%99en%C3%AD#Z.C3.A1kazy_kou.C5.99en.C3.AD_v_Evrop.C4.9B))

Pocitově se tam na veřejnosti kouří víc než v Praze. Automaty na cigarety na ulicích a popelníky na stolcích přes McD mě docela překvapily. 

Obchody s potravinami
---------
V Rakousku jim zřejmě hodně záleží na tom, aby potraviny, které kupují, byly z rakouské produkce. Téměř všechno má na sobě nějakou variaci na nápis *"Qualität aus Österreich"*.

Mají v nabídce výrazně víc věci s popiskem BIO.

Zajímavé je, že na rozdíl od ČR, kde je ve městě spíše méně větších obchodů s potravinami, tak v Linzi je spíše více menších (rozlohou). Takže spíš menší SPAR, Tesco, Billa, Hofer  - ale ne obrovský Kaufland.

A většina obchodů má zavřeno v neděli a ve svátek. A také zavírají večer výrazně dříve (třeba ve 20h)


Peníze
-------
Samozřejmě je všechno po přepočtu v Rakousku dražší. Ale zase na druhou stranu, když jsme byli na burgeru (menu €10), tak tam měli vyvěšený inzerát, že hledají někoho na pečení burgerů. Za €1500.

Tím, že nejsem moc zvyklý používat eura, tak mě také překvapilo, že se platí i jednotlivými centíky (= 27 haléřů).


Co se jinam nevešlo
------
- Spousta cyklistů. Fakt spoustu.
- V Linzi jsem potkával mnohem více různě zahalených žen (od šátku na hlavě, až po jen mezeru na oči) 
- Světla na semaforech blikají, když se blíží přepnutí barvy

![](/data/2014/2014-05-01-par-postrehu-z-linze-rakousko/2014-05-01-Linz-02.jpg)
