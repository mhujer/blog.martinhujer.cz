---
title: Jak na efektivní přednášky a cvičení?
---

Určitě znáte přednášky nebo cvičení, kdy všichni jen sedí a snaží se stíhat opisovat, co přednášející nebo cvičící píšou na tabuli. Pověstné jsou tím nejen různé matiky, algebry, ale i ekonomie a další. Ti učitelé vykládají většinou to stejné znovu a znovu a znovu dalším ročníkům. Případně cvičící povídají to stejné i několikrát za jeden týden. No nepřijde vám to zbytečné?

Sice se technologie posunuly a bylo možné začít pořizovat videozáznamy z přednášek, ale na VŠE máme [záznamy přednášek](http://multimedia.vse.cz/) bohužel jen z minima předmětů. A když už jsou, tak tam existují nějaké obstrukce. Třeba přednášky ze statistiky mají každý semestr několik běhů (s různými přednášejícími). Z nich byly nahrávány jen jedny a záznamy byly přístupné jen těm, kteří měli zapsanou tu konkrétní rozvrhovou akci. Ostatní k nim neměli přístup (resp. měli, ale ne tak jednoduchý). Proboha proč?! Častým argumentem je, že by tam nikdo nechodil - a on tam teď někdo chodí? Nebo že tam pak chybí ten kontakt s vyučujícím - jak se vy často na něco na přednášce ptáte? Uvidíme, třeba si to někdy někdo uvědomí a bude možné se dívat na všechny přednášky online...

Znovu jsem nad tím přemýšlel letos u cvik na Kvantitativní management (neboli Operační výzkum) - lineární programování, simplexová metoda, problém obchodního cestujícího a další. Na cvičeních to vypadá většinou nějak takhle: dostaneme zadání příkladů na dané cvičení a pak nám je cvičící všechny vyřeší na tabuli. Interakce žádná. Naše cvičící vede 4 cvičení týdně, takže na každém napíše na tabuli to stejné. No, mě by to tedy brzy přestalo bavit, vás ne? *Ne, opravdu nemám nic proti naší cvičící - je milá* :)

Umím si představit, že místo toho, aby to tolikrát zbytečně přeříkávala, by vytvořila výuková videa. Během cvičení stihneme více příkladů, každý by mohl být v samostatném videu. Video by ukazovalo postup řešení konkrétního problému s mluveným komentářem. A je jedno, jestli bude ukazovat Gaussovu eliminaci, Skládání vektorů, Řešení výrobního problému s fixními náklady nebo Jak psát správně bibliografické citace. Bylo by jednou vytvořené, snadno dostupné pro všechny a ušetřila by se zbytečná práce. Výhoda videí by byla také v tom, že když nějakou část nepochytím, tak si ji můžu pouštět znovu a znovu, dokud mi to nebude jasné. Také by to zefektivnilo přípravu na testy a zkoušky, protože by bylo možné si všechno nechat znovu přeříkat. Videa by měla být co nejkratší, aby se omezila hrozba prokrastinace - sám dobře vím, že je mnohem těžší najít si hodinu a půl na dlouhý podcast než 3x 30 minut na kratší.

Systémově by to mohlo fungovat, že by byla na výběr cvičení "dálkového typu" a tam by se nechodilo a každý by se koukal doma. Pro ty, co by chtěli živá cvičení, by bylo jedno nebo dvě vypsána. Problémem by mohlo být, že doktorandi musí odučit nějaké množství hodin, ale to by mohlo být nahrazeno vytvářením videí. Podobně by to mohlo fungovat i pro přednášky, protože na postupu řešení diferenciálních rovnic, hospodářských dějinách nebo malování poptávkových a nabídkových křivek se nic moc nemění. Samozřejmě jsou cvičení, kde se dělají týmové projekty nebo prezentace, tam má osobní účast samozřejmě smysl a žádná videa to nahradit nemůžou.

Technicky to není velký problém. Mohla by to být webová aplikace, kde by jednotlivá videa byla naembedovaná z Youtube (aby se ušetřilo úložiště a přenosy). K videům by bylo možné vkládat dotazy ke konkrétním částem. Youtube embed má [JS api](https://developers.google.com/youtube/js_api_reference), takže by dotazy mohly být navázány i na konkrétní čas ve videu. Na komentáře by cvičící odpověděl a zůstaly by k dispozici pro ostatní. Takový minisystém se podle mě dá spíchnout za odpoledne a pak už k tomu stačí jen natočit spoooustu videí...

Láká mě to zkusit :) Škoda, že nejsem na nějakém peďáku - bylo by to hodně zajímavé téma na bakalářku.

**Co na to říkáte? Myslíte, že by to mohlo fungovat?**

*V USA existuje něco podobného pro základní a střední školy - [Khan Academy](http://www.khanacademy.org/) ([TED video](http://www.ted.com/talks/salman_khan_let_s_use_video_to_reinvent_education.html) - doporučuji)*
