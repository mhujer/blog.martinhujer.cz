---
title: Las Palmas, Gran Canaria - kam na výlety?
---

Letos jsem opět vyrazil na měsíc do Las Palmas jako digitální nomád. Už tu máme něco navýletováno, takže jsem se rozhodl sepsat, kam se dá podnikat. Kupodivu spoustu výletů se dá zvládnout i místními autobusy.


## Autobusy
Na Gran Canarii fungují meziměstské [autobusy Global](http://www.globalsu.net/). Trasy doporučuji hledat na Google Maps a pak [ověřit](http://www.globalsu.net/es/lineas.php), že se nezměnil jízdní řád. Pozor na dny v týdnu a státní svátky (doporučuji zapnout v Google Calendar). Většina jich jezdí ze San Telmo, což je autobusové nádraží ve Veguetě (dostanete se tam pěšky nebo městským autobusem).

V Las Palmas fungují [městské autobusy GuaGua](http://www.guaguas.com/). Pokud tu budete déle, tak se vyplatí si za €1.5 koupit bezkontaktní kartu, do které se dá nabíjet kredit. Jedna jízda pak stojí €0.85. Kartu pak jde dobíjet ve žlutých automatech. Jo a mají mobilní aplikaci, která vypadá docela použitelně.

ProTip: Pokud má autobus napsáno *FS* nebo *Fuera del servicio*, tak to není místo, ale je to "Mimo provoz" - takže autobus jede buď do garáže nebo to řidič zapomněl přepnout ;-)

ProTip2: Pokud letíte do Berlína v 7:15 ráno, tak se to dá v pohodě stihnout autobusem č. 1 v 5:00 ze San Telma (a tam se dá z Las Palmas dostat nočními L1 nebo L2).

## Kola (Zatím nemám vyzkoušené)
Zatím to nemám vyzkoušené, ale mělo by jít si zřídit přístup na [půjčování kol bybike](http://www.bybikelpa.com/).

Potřebujete na to bezkontaktní Guagua kartičku (viz výše). Dále se podle [postupu na webu](http://www.bybikelpa.com/index.php?option=com_content&view=article&id=12&Itemid=11&lang=en) zaregistrujete, pak až dva pracovní dny počkáte na schválení a následně se dojdete osobně ověřit do Guagua pobočky (třeba na Santa Catalině). A pak už půjčujete a jezdíte. Měli by mít i mobilní appku s mapou míst pro kola.

[Podle mapy](http://www.bybikelpa.com/index.php?option=com_content&view=article&id=1&Itemid=2) se to zdá ideální na cestu do/z Veguetty.

## Kam v Las Palmas
(nejsou nijak seřazené)

### Las Canteras
[Las Canteras](https://goo.gl/maps/6gnjcEP3H922) je hlavní několikakilometrová pláž v Las Palmas. Vlevo končí [auditoriem](https://goo.gl/maps/1kPwtQCm4hF2) a vpravo Isletou. V levé části je hlavně pro surfaře, nejhezčí na ležení a koupání je to v pravé části. Když tam budete, tak sledujte vlajky. Zelená je OK, žlutá je typicky kvůli vlnám a červená je kvůli velkým vlnám. A letos jsme naneštěstí dost často viděli červenou s doplňkovou bílou s medúzami :-(

Pokud se vyvalíte na sluníčko, tak si dejte pozor na příliv, během pár hodin se moře přiblíží víc, než byste čekali.

### Isleta
Ostrov na konci Las Canteras má napříč asi 200 m, takže je vidět z jedné strany na druhou. A zároveň tam začíná Isleta. Ta se vyznačuje tím, že je tam [kopec s křížem](https://goo.gl/maps/bz3vtjPLjoH2), ze kterého je pěkně vidět Las Palmas. Typicky tam dost fouká. Zleva od kříže se dá dojít k [jeskyním původních obyvatel](https://goo.gl/maps/WJPxzJQ1sJK2) (resp. dalo se dříve, teď už se tam nesmí a může se jen dívat od závory). A když půjdete od kříže vpravo, tak se dá dojít až dolů k moři. Je to tak ideální na pozorování vln. A pak se podél moře dá dojít zpět do Las Palmas.

### Vegueta - historické centrum
Ve Veguetě stojí za to určitě prochodit okolí [katedrály](https://goo.gl/maps/4m9jav32EAE2), [Casa de Colón](https://goo.gl/maps/a3ZEjnhLtcB2). Určitě nevynechte [Museo Canario](https://goo.gl/maps/cAtREPBnR6C2) o historii Kanárských ostrovů. V pondělí a ve středu mezi 17 - 20 h mají vstup zdarma.

### Tapas night ve Veguetě
Každý čtvrtek večer (od osmi, možná až od devíti) se ve Veguetě koná Tapas Night. Znamená to, že v [několika ulicích](https://goo.gl/maps/TFh52J1ghEs) nabízejí restaurace tapas (resp. pinchos – jednohubky) s různými zajímavými věcmi. Typicky stojí €1 nebo €2 a za další €1 k tomu máte pivo (třeba Tropical nebo Tropical limón).

Většinou jednu cestu chodíme pěšky a druhou jezdíme autobusem. Můžete jít buď městem nebo po [chodníku/cyklostezce podél moře](https://goo.gl/maps/wb4Dg4F7JmT2).

### Santa Catalina - 3D světadíly a vlajky
[V rohu Parque de Santa Catalina](https://goo.gl/maps/gbdooUcX2py) najdete pseudosousoší světadílů a jednotlivých vlajek.

### Centro Comercial Las Arenas - Primark
V [Las Arenas](https://goo.gl/maps/vhqXr152PyE2) někoho může potěšit Primark. My tam ale raději chodíme do Carrefouru pro čerstvé ryby (steak z tuňáka mňam).  

### Churros v Madrileña
[Madrileña](https://goo.gl/maps/QDex1UyPjcQ2) je naše oblíbené místo, kam chodíme na churros.

### Pulpo frito v "El Paseo" 
[Restaurante Terraza "El Paseo"](https://goo.gl/maps/zD8cMWyPfGp) najdete na konci Las Canteras u Auditoria. Dělají dobré grilované ryby a hlavně pulpo frito (chobotnici). Mňam.

### Parque del Estadio Insular
[Parque del Estadio Insular](https://goo.gl/maps/iDghUguw8d32) je park postavený ze stadionu. V roce 2015 vzali rozpadlý stadion, kus tribun zbourali a udělali z něj park. Vevnitř je mimo jiné kavárna s nadstandardně dobrou kávou (na místní poměry).

### Calle Cuatro Cañones
Z [Calle Cuatro Cañones](https://goo.gl/maps/2DamoD88WxK2) je večer hezký výhled na osvětlené město.

### Technické muzeum
V technickém muzeu [Museo Elder de la Ciencia y la Tecnología](https://goo.gl/maps/VmzPp9FNx4M2) jsem zatím nebyl, ale všichni, kdo tam byli, si ho pochvalovali.

### Karneval
Pokud v Las Palmas budete během února, tak si v ulicích určitě všimnete spousty lidí v maskách. Je totiž karneval, během kterého se konají různá vystoupení a soutěže masek (volba královny plesu atd.). Vše vrcholí průvodem městem a následným upálením sardinky na Las Canteras (a ohňostrojem). Program [mají na webu](http://lpacarnaval.com/en/).

![Sardinka](/data/2017/2017-03-07-las-palmas-gran-canaria-kam-na-vylety/sardinka.jpg)

### Castillo de la Luz
[Castillo de la Luz](https://goo.gl/maps/TCwDHRsPsKs) pevnost obklopená parkem. Vevnitř je nějaké umění (nebyl jsem se podívat).

## Půjčování auta
Půjčení auta vyjde od €40/den + benzín. Půjčovali jsme v [Tirmě](http://rentacartirma.com/?lang=en) a [Cicar](http://www.cicar.com/). Vzhledem k tomu, že večer není v centru šance zaparkovat (jsou obsazená i místa, kde byste se to styděli zaparkovat). [Parkovací dům](https://goo.gl/maps/k3CSnHzBWtD2) přijde třeba na €10 na noc. V tomhle má výhodu Cicar, protože pokud půjčujete jen na jeden den tak nemusíte řešit parkování a auto vrátíte přímo do jejich parkovacího domu (klidně v noci, a klíče hodíte do schránky u jejich kanceláře).

Při ježdění v centru určitě nezapomeňte na navigaci (offlinové Google Maps fungují pěkně), protože město se skládá především z jednosměrek.

## Výlety
(většina dosažitelná autobusem, nejsou nijak seřazené)

### Trh v Teroru
[Teror](https://goo.gl/maps/ps9RqkftDiS2) je městečko, které je významné tím, že se tam kdysi pastýřům zjevila panenka Marie, takže tam postavili [baziliku](https://goo.gl/maps/c3SBQRQG9wm). A kromě toho je každou neděli v centru trh. Místní specialitou je speciální chorizo, které je něco jako mazací salám. A kolem €3 vám udělají _pan de chorizo con queso_ - tedy bagetu s chorizem a sýrem. A také prodávají spoustu různých divných sladkých věcí - na váhu, takže můžete ochutnávat.

Pokud vám centrum města nestačí (nám nestačí), tak doporučuji výšlap na Cruz de la Hoya Alta. Záznam z [naší trasy jsem dal na wikiloc](https://www.wikiloc.com/wikiloc/view.do?id=16667695), který si ještě můžete zkrátit tím, že od kříže už dál nepůjdete (ono tam totiž stejně nic není, jen se nám to pořád nechtělo otočit zpátky).

### Arucas
Město [Arucas](https://goo.gl/maps/j9TyDW8qY3z) je zajímavé zejména tím, že v něm sídlí [destilérka Arehucas](https://goo.gl/maps/TkoVC9AuKw22), která vyrábí stejnojmenný rum. A hlavně dělají prohlídky továrny (všední dny do 13h), které končí ochutnávkou... (tenhle výlet se opravdu autem nevyplatí)

Abyste neměli pocit, že jedete jen za alkoholem, tak můžete navštívit kostel [Parroquia de San Juan Bautista](https://goo.gl/maps/1Bxob3dGXTw) a vylézt na [Mirador de Arucas](https://goo.gl/maps/kxuWtyFGEL42).

![Arehucas](/data/2017/2017-03-07-las-palmas-gran-canaria-kam-na-vylety/arehucas.jpg)

### Caldera de Bandama
[Caldera de Bandama](https://goo.gl/maps/FdY27StZAQ42) je sopečný kráter, který nabízí různé možnosti zábavy. Můžete ho obejít dokola, slézt dovnitř (kde nějaký pán pěstuje zeleninu, pozor, také zavírá vrátka nahoře myslím v 17 h) a také vylézt na [Pico de Bandama](https://goo.gl/maps/Zb6vZQsLtq92), odkud jsou parádní výhledy.

Všechny tři části v jeden den jsou docela náročné, takže doporučuji obejití dokola nechat nakonec a případně vynechat úplně.

### Firgas a údolí Azulaje
Do [Firgasu](https://goo.gl/maps/V14brysq6rM2) můžete dojet autobusem a použít ho jako výchozí místo na výlet do údolí Azulaje. Záznam z [naší trasy je na wikiloc](https://www.wikiloc.com/wikiloc/view.do?id=16683495) (jen pozor, chybí začátek, než jsem si vzpomněl na zapnutí trackování).

Z Firgasu nejdříve sestoupíte k areálu bývalých lázní, který si příroda postupně bere zpět. Následně pokračujete zajímavým terénem proti proudy řeky. Cestou budete přeskakovat řeku po kamenech a šplhat na skálu (na druhou stranu, cestou jsme potkali třeba i pár s malým dítětem, takže to zas tak náročné není.).

![Azulaje](/data/2017/2017-03-07-las-palmas-gran-canaria-kam-na-vylety/azulaje.jpg)

### Maspalomas
Pokud zrovna nebude v Las Palmas na koupání, tak můžete vyrazit na jih, do ráje německých důchodců, do [Maspalomas](https://goo.gl/maps/oeRfgwX9mX72). I přesto, že v Las Palmas může být třeba zataženo, tak v Maspalomas bude s nejvyšší pravděpodobností hezky.

Určitě si projděte [písečné duny](https://goo.gl/maps/KToHFjQeSDn). A dále kromě písečné pláže, nudistické pláže a gay pláže, stojí za vidění také maják [Faro Maspalomas](https://goo.gl/maps/DpZhiSucGmJ2).

Nezapomeňte si sebou vzít opalovací krém a volitelně slunečník, fakt to tam opaluje, tak ať se nespálíte.

Pokud pojedete autem, tak můžete zkusit zaparkovat [zadarmo mezi penziony](https://goo.gl/maps/EC3yrCPuPcA2), případně [na (placeném) parkovišti](https://goo.gl/maps/XzaHzix41Jy), které je taky kousek od pláže.

![Maspalomas](/data/2017/2017-03-07-las-palmas-gran-canaria-kam-na-vylety/maspalomas.jpg)

### Jardín Botánico Viera y Clavijo
Kousek za Las Palmas je docela velká a hezká botanická zahrada [Jardín Botánico Viera y Clavijo](https://goo.gl/maps/QDyiNXDXt992). Spíš to není to na celý den, ale určitě stojí za vidění. Takže ideální, pokud vám to vyjde cestou na jiný výlet autem.

![Jardín Botánico Viera y Clavijo](/data/2017/2017-03-07-las-palmas-gran-canaria-kam-na-vylety/botanicka.jpg)

### Trek na Playa de Güigüi
[Playa de Güigüi](https://goo.gl/maps/TtjKcWTgReC2) je na rozdíl od jiných místních pláží speciální tím, že se na ni dá dostat jen lodí nebo trekem přes horu. My jsme zvolili variantu přes horu. Výchozím místem je Tasartico (resp. kousek za ním po prašné cestě, kde se pak dá [dobře zaparkovat](https://goo.gl/maps/7GXXqKxuhaC2)). Pozor, do Tasartica jeďte spodem přes Mogán, silnice horem od Agaete je často zavřená (typicky se ji kus sesune). Po zaparkování se vydejte [po cestě naznačené na Wikiloc](https://www.wikiloc.com/wikiloc/view.do?id=16741021) (pozor, je tam jen cesta tam, musíte to jít i zpátky). Pláž je opravdu opuštěná, a kromě pár hipíků, kteří mají o kousek výš postavené domečky, tam nikdo není (kromě dalších lidí, kteří tam vyrazí na výlet). Takže si nezapomeňte hodně vody a svačinu ;-) Na cestu zpět si nechte dost času (nebo si vezměte čelovky, my jsme druhou půlku cesty zpět šli potmě.

![Playa de Güigüi](/data/2017/2017-03-07-las-palmas-gran-canaria-kam-na-vylety/guigui.jpg)

## Okružní výlet autem
Následující místa se v (tomto pořadí) dají prohlédnout za jeden den. Doporučuji ohvězdičkovat v Google Map, ať podle toho pak můžete navigovat.

P.S. do zatáček v horách se troubí ;-) A pokud cestou potkáte nějakou pěknou vyhlídku, tak má u sebe většinou i odpočívadlo, takže se dá pokoukat.

### Yacimiento arqueológico Cenobio Valerón
[Yacimiento arqueológico Cenobio Valerón](https://goo.gl/maps/Q4zwXPSDwSB2) jsou vykopávky na severu ostrova. Je tam spoustu jeskyní, které sloužily jako sklad obilí.

![Valerón](/data/2017/2017-03-07-las-palmas-gran-canaria-kam-na-vylety/valeron.jpg)

### Los Tilos de Moya
[Los Tilos de Moya](https://goo.gl/maps/Bmtc9GExoFy) je přírodní rezervace s párkilometrovým okruhem lesem. Pokud jste si zatím mysleli, že Gran Canaria je suchý kámen, tak vás návštěva vyvede z omylu. A kromě jiného tu rostou vavříny (a.k.a. bobkový list).

### Moya
Vesnice [Moya](https://goo.gl/maps/n6zLWCkoRRL2) je zajímavá zejména tím, že z [vyhlídky za kostelem](https://goo.gl/maps/TGJpbpYhhZU2) je krásný výhled od údolí.

![Moya](/data/2017/2017-03-07-las-palmas-gran-canaria-kam-na-vylety/moya.jpg)

### Tejeda
[Tejeda](https://goo.gl/maps/E86bvoyUCB92) je typická horská vesnice, kam se turisté jezdí dívat na typickou vesnici. Ale za projití stojí. Mají tam i kostel a panaderii, kde mají různá sladká pečiva.

### Pico de las Nieves
[Pico de las Nieves](https://goo.gl/maps/X34KLiYMgJq) nejvyšší hora Gran Canaria. Skoro až na vrchol se dá dojet autem. Je odtamtud pěkný výhled na Roque Nublo. Na úplný vrchol se ale vylézt nedá, protože tam je nějaká vojenská radiová stanice (nicméně [přístupná vyhlídka](https://goo.gl/maps/4wpWqtMysgB2) je téměř na vrcholu, takže to je jedno).

### Roque Nublo
[Roque Nublo](https://goo.gl/maps/k3PeBCwv6Ys) je hora, která má na vršku kámen postavený na špičku. Zastavit můžete [na parkovišti nebo podél silnice](https://goo.gl/maps/gdzwjB3xuNC2) a na vrchol vede asi půlhodinová procházka po kamenité cestě. Pokud je hezké počasí, tak je od vrcholu vidět Teide na Tenerife.

![Teide od Roque Nublo](/data/2017/2017-03-07-las-palmas-gran-canaria-kam-na-vylety/teide.jpg)

### Presa De Las Niñas
Od Roque Nublo vyrazte směrem k [La Playa de Mogán](https://goo.gl/maps/3nmVgyg7mfT2). Cestou dolů narazíte na přehradu [Presa De Las Niñas](https://goo.gl/maps/nbnYmjR1DL72), ke které se dá dojít (a kromě jiného tam je kemp).

### Puerto de Mogán
Puerto de Mogán je přístavní město. Přístav určitě stojí za projití. A také má hezkou pláž. Když budete mít štěstí, tak vám výlet vyjde tak, že z Mogánu budete moci pozorovat západ slunce – doporučuji [tohle místo](https://goo.gl/maps/ZS4D4n1WCG62).

Z Mogánu to potom je po GC-1 a GC-2 do Las Palmas tak hodina. Na další den si neplánujte nic velkého, protože budete zničení ;-)

### Plane Spotting
Aneb *"koukání na letadla"*. Měli jsme v plánu, ale nestihli jsme. Mělo by se dát dojet do [El Burrero](https://goo.gl/maps/cJ2b7FAzgUs) a odtamtud sledovat přistávající letadla.

**Tip:** Případně při odjezdu doražte na letiště o něco dřív a vylezte na terasu pro kuřáky. Je odtamtud pěkný výhled na ruch na letišti. Jen tam tedy občas někdo kouří.

## Co ochutnat
Samozřejmě nemůžu vynechat jídlo.

- Churros už jsem zmínil nahoře.
- V obchodech mají široký výběr sušené šunky (jamón serrano). 
- Dál určitě fuet a longaniza (šušené salámy).
- V obchoďáku můžete koupit chlazené nebo mražené krevety za €10/kilo, což je dobrý deal.
- Tuňák v konzervě je tu levnější než v ČR, je to moje oblíbená svačina na výlety (lžičku s sebou!).
- Ve větších obchodech vám u rybího pultu rádi nakrojí plátky z čerstvého tuňáka. 
- V kavárnách si rád dávám café con leche, což je espreso s trochou našlehaného mléka.

## Závěrem
Hlavně se tu nesnažte strhnout všechny výlety za pár dnů a raději odpočívejte a relaxujte.

## OutdoorVisit outdoor tours

Pokud se chystáte do Las Palmas a chcete zkusit něco netradičního, tak se mrkněte na nabídku [outdoor výletů a zážitků na Gran Canarii](https://www.outdoorvisit.com/canary-islands/gran-canaria/?utm_source=martinhujer.cz&utm_medium=web&utm_campaign=blog_laspalmas_post).

A pokud se chystáte na [Fuerteventuru, tak jsem sepsal podobný článek s výlety tam](/fuerteventura-kam-na-vylety/).
