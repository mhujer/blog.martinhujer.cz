---
title: Madrid - co navštívit?
---

S Ivčou jsme strávili jeden listopadový týden v Madridu. Centrum jsme prochodili křížem krážem a tady bych chtěl shrnout zajímavosti, které byste určitě neměli minout (a nebo naopak měli). 

![Palacio Real de Madrid](/data/2017/2017-11-25-madrid/madrid-palacio.jpg)

## Bydlení

Bydleli jsme vedle parku [El Retiro](https://goo.gl/maps/vg7atmVqA5B2), takže to do centra byl kousíček.

## Co navštívit

(seznam není nijak seřazený)

Ve větší dny mají některá muzea a galerie navečer vstup zdarma (doporučuji čas vždycky ověřit na jejich webu).

 - **[Parque de El Retiro](https://goo.gl/maps/B59SSdNbeQp)** - obrovský park v centru města. Najdete v něm i růžovou zahradu nebo pávy.
 
 - **[Estanque grande del Retiro](https://goo.gl/maps/Z1wSFxsyGGF2)** - ještě chvíli zůstaneme v El Retiro, protože v něm je taky jezírko, kde si jde půjčit lodičku (Myslím, že za 6€). Pokud bude hezké počasí, tak to určitě stojí za to. A doporučuji všední den, o víkendu tam byla dost fronta.
 
 - **[Atocha Cercanías](https://goo.gl/maps/DXA85mp5pr72)** - vlakové nádraží, které uvnitř obsahuje botanickou zahradu. Včetně jezírka se spoustou želviček.
 
 - **[Real Jardín Botánico](https://goo.gl/maps/E5NRAAY5vr62)** - botanická zahrada, kde toho bylo dost k vidění i v listopadu. Mají tam výstavku bonsají. A super skleníky. Vstup 4€.
 
 - **[Casa Museo Lope de Vega](https://goo.gl/maps/vaNcEfiKV532)** - muzeum Lope de Vega, mají prohlídku zdarma, ale je potřeba se [dopředu objednat e-mailem](http://www.casamuseolopedevega.org/es/actividades/visitas-guiadas). A prohlídky umí i v angličtině ;-)
 
 - **[El Rastro](https://goo.gl/maps/j6n8YJpEPS62)** - trh každou neděli dopoledne. Původně to prý byl blešák, ale mně to přišlo spíš jako obyčejná tržnice.
 
 - **[Chocolatería San Ginés](https://goo.gl/maps/4WMSBgbqwCS2)** - prodávají churros už od roku 1894. Zajímavostí je, že mají otevřeno 24 hodin denně. Ať vás nepřekvapí, že v rámci efektivity se neobjednává u stolu, ale nejdříve vystojíte frontu a objednáte si u baru. Teprve pak si sednete a nějaký číšník si od vás vezme lísteček s objednávkou.
 
 ![Churros](/data/2017/2017-11-25-madrid/churros.jpg)
 
 - **[Mercado de San Miguel](https://goo.gl/maps/ZS5Huqk37n42)** - street food market s různými tradičními španělskými jídly (různé rybí pochoutky, croquetas, jamón, olivy, apod.). Nás víc bavil [Mercado San Anton](https://goo.gl/maps/edsstngGqc52), kde bylo méně lidí.
 
 - **[Museo Nacional del Prado](https://goo.gl/maps/MmxDmnYupXU2)** - do Prada jsme nakonec vůbec nešli, protože nás obrazy moc nebaví. Ke konci dne mají vstup zdarma a to tam je prý dost narváno.
 
 - **[Museo Naval de Madrid](https://goo.gl/maps/Hms9xkFdpSN2)** - muzeum španělského námořnictví. A že mají co ukazovat! Bylo to parádní a vstupné jen 3€.
 
 - **[Museo de Historia de Madrid](https://goo.gl/maps/nfgyYRWX8AJ2)** - muzeum historie Madridu. Vstup zdarma. A popisky i v angličtině.
 
 - **[Teleférico de Madrid](https://goo.gl/maps/kvFYdGSUcmt)** - městská lanovka, odveze vás do Caso de Campo. Byla tam docela fronta, ale zážitek pěkný.
  
 - **[Caso de Campo](https://goo.gl/maps/JQwExGNuugA2)** - sem vás doveze lanovka. Je to obrovský park nebo možná spíš "les". Místní tam jezdí na pikniky. Zpátky můžete zas jet lanovou nebo klidně dojít pěšky. 
 
 - **[Primark](https://goo.gl/maps/hwBYb1gXY1A2)** - čtyřpatrový Primark je epic. Ale nakonec jsme nic nekoupili, protože tam bylo hrozně moc lidí a dlouhé fronty na kabinky.
 
 - **[Catedral de la Almudena](https://goo.gl/maps/QCwDVE6bhk22)** - hezká katedrála
 
 - **[Campo del Moro](https://goo.gl/maps/8ksaSVjckG92)** - velký park za královským palácem. Pozor, má to [jen jeden vstup](https://goo.gl/maps/n8DzGUtjfDt).
 
 - **[CentroCentro](https://goo.gl/maps/7aKv7Nm4rrJ2)** - kulturní centrum. Mají tam nějaké haluzné výstavy a něco jako coworking (wifi, stoly, zásuvky). A hlavně se za 2€ dá jít na vyhlídkovou věž.
 
 - **[Madrid Río](https://goo.gl/maps/ryRtvP1QioN2)** - obrovský park podél řeky. Kromě jiného v něm mají i skluzavky a houpačky pro dospělé!
 
 - **[Matadero Madrid](https://goo.gl/maps/gBEg4dXZs1G2)** - původně jatka, udělali z toho kulturní centrum. Zajímavá architektura.
 
 - **[Templo de Debod](https://goo.gl/maps/JD3xQQ69PGy)** - starý egyptský chrám, je o něj pěkný výhled na západ slunce
 
 ![Templo de Debod](/data/2017/2017-11-25-madrid/debod.jpg)
 
 - **[Rosaleda del Parque del Oeste](https://goo.gl/maps/ww5V6MQRsc12)** - zahrada s růžemi
 
 - **Parque del Oeste** - v jedné části parku je několik bunkrů z občanské války - [jsou vyznačené na Mapy.cz](https://mapy.cz/s/2dVrn)
 
 - **[El Huerto de las Monjas (tras El Pasaje De Edificios)](https://goo.gl/maps/iNjmhcSewQT2)** - schovaný minipark v centru města
 
 - **[Indalo Tapas Atocha](https://goo.gl/maps/v2fCWwsUSrK2)** - nevím jak vy, ale my máme problém si vybrat, do jaké hospody apod zajít. Tohle je jedna, kde jsme byli na tapas a bylo to fajn. Takže pokud budete okolo, tak tomu můžete dát šanci.
 
 - **[La Panetteria](https://goo.gl/maps/4qV6FrA76212)** - kavárna na náměstí Tirso de Molina. Byli jsme tam za ten týden dokonce 2×.
 

 
## Praktické

- **Metro** - druhý nejlepší způsob dopravy po centru (nejlepší je chodit pěšky). Je potřeba si za 2€ koupit čipovou kartu a do ní potom třeba balíček deseti jízd. Můžete je klidně používat ve více lidech, prostě si u turniketu pípnete postupně oba. A pozor, na cestu z (a na) letiště si k běžné jízdence ještě musíte přikoupit Airport-pass za 3€. Na plánování trasy doporučuji používat Google Maps, fungují dobře.
 
- **Pohledy a známky** - pokud budete posílat pohledy, tak pozor, ať si koupíte správné známky. Správné jsou Correos, které koupíte třeba na poště. Ty se hází do žlutých poštovních schránek, kterých je docela dost. Ale v některých stáncích si můžete omylem koupit známky od něčeho, co se jmenuje "City Post". A ty musíte hodit do nějaké speciální červené schránky, která skoro nikde není. No a pokud si nevšimnete, že nemáte standardní známky a pohled hodíte do běžné poštovní schránky, tak nedorazí.

- **Wi-fi** - po městě je spoustu free wi-fi. Většina chce přihlášení přes Facebook, takže doporučuji si na to založit nějaký druhý účet (protože typicky to chce práva na sdílení příspěvků pod vámi). 
