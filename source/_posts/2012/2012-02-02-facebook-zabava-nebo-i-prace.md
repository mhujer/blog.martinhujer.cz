---
title: Facebook - zábava nebo i práce?
---

Vždycky jsem Facebook bral jako platformu pro zábavu - podívat se na nové fotky, zjistit co je u kamarádů nového nebo naplánovat nějakou akci. Taky ho používám na ten typ komunikace, na kterou jsem dříve používal ICQ. Velkou výhodou tohoto přístupu bylo, že jsem na FB mohl koukat jen večer, protože většinou se nedělo nic, na co by bylo potřeba reagovat rychle (občas jsem si kvůli prokrastinaci FB i blokoval).

Jenže v poslední době jsme na Facebooku začali řešit i některé týmové projekty do školy (FB umí snadno vytvářet "Skupiny"). Tady se objevila nevýhoda, že když jsem chtěl dělat jen něco do školy, tak jsem stejně "šel na fejs" a u toho zrovna přečetl, co kdo napsal nového a produktivita šla do háje. Jako alternativu rád používám GoogleDocs, jenže je problém, že někteří je buď nemají a nebo neumějí efektivně používat. Nejhůře vzpomínám na pokus řídit jeden týmový projekt přes Basecamp, který skončil tak, že jsem si tam psal sám se sebou...

S tím souvisí i to, že FB pak neberu jen jako zábavu, ale vím, že tam na mě může vybafnout nějaký úkol

Co používáte na řízení takovýchto školních miniprojektů vy? Uvítal bych nějaké tipy.


Vtipné obrázky na Facebooku?
-------------------------------
*Tohle s předchozím (skoro) nesouvisí, ale na samostatný článek to není, tak jsem to přidal sem.*

V posledních několika měsících pozoruji trend, že se mi na zdi objevují různé rádobyvtipné obrázky, které někdo nasdílel. Asi to bude mj. tím, že vzniká spoustu "Stránek", které tyto obrázky sbírají a přebírají jedna od druhé. Nechápu proč, když máme [9gag.com](http://9gag.com/)... Naštěstí zeď na FB máš takovou, jakou si ji uděláš - tím, že mám některé lidi skryté. Jen je problém, že pokud vás od nich ostatní věci zajímají...

Vypadá to, že Facebook směřuje tam, kde byl e-mail tak před 8 lety - posílání vtipných obrázků, videí a hoaxů. A to naštěstí ještě na FB nejdou rozumně sdílet powerpointové prezentace s koťátky!

A na závěr jeden citát z Twitteru :)
[![](/data/2012/2012-02-02-facebook-zabava-nebo-i-prace/2012-01-29-fb-strasne-veci.png)](https://twitter.com/#!/ranniptace/status/163314220446924800)
