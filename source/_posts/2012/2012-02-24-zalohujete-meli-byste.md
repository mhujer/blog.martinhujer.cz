---
title: Zálohujete? Měli byste!
---

Teď je to období, kdy lidé pracují na svých bakalářkách nebo diplomkách. Bezpochyby to všechno jsou skvělá díla s velkým přínosem pro lidské poznání. Myslím si, že by byla škoda, kdybychom o ně byli ochuzeni.

Proto mě překvapuje, že jejich autoři často s těmito díly naprosto bezohledně hazardují a v průběhu tvorby je nezálohují. Je běžné mít rozpracovanou BP/DP uloženou jen v notebooku nebo na flashdisku. Ale noťasy občas padají na zem nebo je někdo šikovný zalije pitím. Flashdisky se zase často rozbíjejí nebo ještě častěji ztrácejí. Mít takhle důležitá data uložená jen na jednom místě je chyba a dost velký (a hlavně zbytečný!) risk.


Tak co nějaké řešení?
---------------------
Jako minimální řešení zálohování bych viděl mít rozpracovanou BP/DP uloženou v počítači a každý den si ji po skončení práce uložit na flashdisk, který budu mít uložený odděleně od noťasu (takže je nenosit ve stejném batohu).

Tohle řešení jde dobře doplnit pravidelným ukládání dokumentů do [Google Docs](https://docs.google.com/). Nahrávejte je vždy *"Bez převodu"*, jinak se převedou do online editovatelné podoby, kdy se ztratí některé formátování.

Mimochodem, víte, že tam lze dokumenty i verzovat? Klikněte na existující dokument pravým tlačítkem -> *"Manage revisions..."* -> *"Upload new revision"* (takže se vám tam nebude motat spoustu různých verzí).

Jsem líný, chci lepší řešení!
-------------------------
Chtělo by to zálohování automatizovat, jinak je docela velká šance, že na to budete zapomínat. To lze vyřešit použitím nějaké služby, která slouží k online synchronizaci a zálohování dat. K takovým patří třeba [DropBox](https://db.tt/XdmXfjPW) nebo [Skydrive](https://skydrive.live.com/). Fungují tak, že cokoliv si uložíte do určeného adresáře, se zkopíruje i k nim na server a budete to tak mít zálohované a přístupné i z webového prohlížeče.

Soubory se na server ukládají automaticky po každé změně, takže u nich vždy budete mít uloženou aktuální verzi. Zároveň je k dispozici i několik starších verzí vašeho dokumentu.

Budu rád, pokud se na Dropbox případně zaregistrujete přes odkaz výše - dostaneme totiž oba 500MB bonus k úložnému prostoru ;)

Verzování
-------------
Rád bych zdůraznil verzování. Občas se může hodit mít možnost vrátit se k verzi dokumentu z minulého týdne - třeba když zjistíme, že jsme vyhodili odstavec, který by se nám teď hodil. Už předtím jsem mluvil o tom, že v Google Docs můžete pracovat s "verzemi dokumentu". Pokud máte z nějakého důvodu odpor k Google Docs, tak si můžete starší verze alespoň kopírovat do složek, které pojmenujete podle data, `YYYY-MM-DD` (`2012-02-24`). Tím docílíte toho, že se při řazení podle abecedy zobrazí ve správném pořadí.

Závěrem
--------
U zálohování je důležité ověřit, jestli funguje, tedy se pokusit získat rozpracovaný dokument bez přístupu k primárnímu úložišti (tedy třeba jako by nám notebook někdo ukradl).

Celkově tohle zálohování není úplně dokonalé, ale myslím, že na BP/DP to v pohodě stačí. Opravdu bych nechtěl být v kůži těch, kteří ztratí třeba z poloviny hotovou bakalářku.

A kdybyste na svých návycích nezměnili vůbec nic, tak občas alespoň pošlete rozpracovanou práci někomu e-mailem, ideálně pokud bude mít e-mail někde jinde než vy. Budete tak mít zálohu ve své odeslané poště a zároveň i u něj v doručené.

**Pokud znáte někoho, kdo teď píše BP/DP a je u něj velká šance, že nezálohuje, tak mu prosím pošlete odkaz na tenhle článek. Třeba mu ušetříte starosti :)**
