---
title: Co používám? FileHippo Update Checker
---

Mám v PC docela dost programů, které čas od času potřebují aktualizovat. Některé se o to starají samy, nejlépe z nich asi Google Chrome, který o tom nedává ani vědět (super!). Některé se o to nestarají nebo jsem to u nich možná vypnul, protože s tím moc otravovaly :) Stejně tak některé programy, které [používám v portable režimu](/co-pouzivam-portable-aplikace/), se samy od sebe neaktualizují a je to nutné udělat ručně.

Proč vůbec aktualizovat?
------------------------
Nové verze většinou obsahují bezpečnostní opravy, nové funkce a nebo opravy chyb.

Co s tím?
-----------
Jako dobrý nástroj se mi osvědčil [FileHippo.com Update Checker](http://www.filehippo.com/updatechecker/) (FileHippo.com je obdoba českého stahuj.cz nebo slunecnice.cz).

![](/data/2012/2012-03-01-co-pouzivam-filehippo-update-checker/filehippo01-window.png)

Funguje tak, že po spuštění projde standardní adresáře, kam se instalují programy (Program Files), v nich vyhledá nainstalované programy a porovnává jejich verze s nejnovějšími verzemi ve své databázi. Po skončení kontroly se otevře webová stránka s přehledem zastaralých programů a možností stažení aktuální verze.

![](/data/2012/2012-03-01-co-pouzivam-filehippo-update-checker/filehippo02-report.png)

Nestandardní adresáře
-------------------------
Pokud máte aplikace nainstalované i v neobvyklých adresářích (třeba jako já ty portable), tak je potřeba to Update Checkeru říct. To uděláte tak, že po jeho spuštění vyberete volbu *Settings*, tam se přepnete na záložku *Custom Locations*, kde je můžete přidat. Poté potvrdíte pomocí *OK* a spustíte kontrolu znovu pomocí *Retry*.

![](/data/2012/2012-03-01-co-pouzivam-filehippo-update-checker/filehippo03-custom-locations.png)

Závěrem
--------
Alternativou k Update Checkeru může být program [Secunia Personal Software Inspector](http://secunia.com/vulnerability_scanning/personal/), který se specializuje na kontrolu, zda nepoužíváte verze programů, které obsahují již opravené bezpečnostní chyby.

A co vy, kontrolujete si aktuálnost používaných programů? Nebo to necháváte na nich a když se chtějí aktualizovat, tak je necháte?
