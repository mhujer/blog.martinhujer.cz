---
title: Co používám? Portable aplikace.
---

*Rozhodl jsem se napsat pár článků o programech nebo technikách, které při práci na PC používám a myslím, že by se mohly hodit i někomu dalšímu.*

Běžné aplikace
-------------------
Typicky se aplikace instaluje do systému (resp. do adresáře `Program Files`) a uživatelská data se ukládají do uživatelského profilu (`C:/Users/%USERNAME%`). Výhodou je, že aplikace je nainstalována jen jednou a každý uživatel má nastavení uložená ve svém profilu (například záložky v prohlížeči). Nevýhodou je problematičtější zálohování (je potřeba hledat, kam se data ukládají) a stejně komplikovaný je i případný přesun dat do jiného počítače.

Portable aplikace
------------------
Já již delší dobu některé aplikace používám v tzv. portable (přenosném) režimu. Takové aplikace se neinstalují, většinou se jen rozbalí do nějakého adresáře. Veškerá nastavení se ukládají hned vedle souborů aplikace. Díky tomu je lze snadno [zálohovat](/zalohujete-meli-byste/) (zálohuji jak nastavení, tak aplikaci). Další výhodou je možnost zkopírovat adresář aplikace na flashdisk a mít tam hned všechna nastavení nebo ho zkopírovat do nového PC a vyhnout se nutnosti vše znovu nastavovat. Další výhodou je možnost mít najednou nainstalovaných několik různých verzí jedné aplikace - například Firefoxu pro testování webových stránek.

Hlavním důvodem pro vznik portable aplikací byla samozřejmě potřeba nosit si své oblíbené aplikace s sebou na flashdisku a mít je k dispozici i na počítači, kam nemůžeme nic instalovat. Nicméně k tomu je nepoužívám, takže jsem se zeptal [Tomáše](http://www.tomasfejfar.cz/)
> Na flashce mám portable FF, Mirandu, Notepad++, miniXAMPP, Irfan, Audacity, VLC, AbiWord, Sumatra PDF, 7Zip. Důvod je jasnej - přijdu někam, kde není net a potřebuju udělat třeba MP3 -> Audacity, prohlídnout PNG, upravit fotky -> Irfan, atd.

Takže jak na to?
------------
- stáhněte si aplikaci ve variantě portable (někdy lze přímo z webu aplikace, jinak googlete: *portable %NázevAplikace%* (takže třeba *portable Firefox*)
- rozbalte ji do nějakého adresáře (třeba `Programy`)
- nastavte si [zálohování](/zalohujete-meli-byste/) třeba do [Dropboxu](https://db.tt/XdmXfjPW)
- používejte ji

Pozor při upgrade! Některé aplikace jsou v balíčku i s prázdným konfiguračním souborem, takže si dejte pozor, ať si svoje nastavení nepřepíšete prázdnými. Dělá to třeba [HeidiSQL](http://www.heidisql.com/forum.php?t=10096).

Jaké aplikace používám v portable?
----------------------------------
- TotalCommander - nastavení už mám stejná hodně hodně dlouho (~5 let)
- Firefox (mám ho jen na testování webových stránek)
- [XAMPP](/co-pouzivam-xampp/)
- HeidiSQL
- WinSCP (uložené přístupy k FTPčkům)
- KeePass
- CCleaner
- Miranda

Závěrem
--------
Co vy? Používáte také nějaké portable aplikace nebo se držíte osvědčeného instalování přes Next -> Next -> Next -> Finish?
